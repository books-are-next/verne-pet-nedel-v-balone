<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_30"><a class="calibre1" id="_Toc366745675">XXV.</a></p>

    <p class="e-bookdejapoznamky">Trochu filosofie.&nbsp;–&nbsp;Mrak na obzoru.&nbsp;–&nbsp;V mlze.&nbsp;–&nbsp;Nenadálý balon.&nbsp;–&nbsp;Znamení.&nbsp;–&nbsp;Věrný obraz Viktorie.&nbsp;–&nbsp;Palmy.&nbsp;–&nbsp;Stopy karavany.&nbsp;–&nbsp;Studna prostřed pouště.</p>

    <p class="e-bookprozatext">Nazejtří táž obloha nezkaleně jasná, totéž nepohnuté ovzduší. Viktorie povznesla se až do výše pěti set stop; ale přes to posunula se ledva znatelně na západ.</p>

    <p class="e-bookprozatext">„Jsme v samé poušti,“ řekl doktor. „Hle, ta nesmírná spousta písková! Jak podivné to divadlo! Jak zvláštní vrtoch přírody! Proč tam dole to přebujné rostlinstvo, proč zde ta svrchovaná vyprahlost, a to v téže šířce, pod týmiž slunečními paprsky?“</p>

    <p class="e-bookprozatext">„Na tom ‚proč‘, milý Samuele, sejde mi nehrubě,“ odpověděl Kennedy; „nedbám tak o příčinu jako o skutek. Že je tomu tak, to padá na váhu.“</p>

    <p class="e-bookprozatext">„Zamudrujme si trochu, milý Dicku; škodit to nemůže.“</p>

    <p class="e-bookprozatext">„Nejsem od toho, abychom si zamudrovali, máme na to kdy; sotva se hýbeme s místa. Vítr se bojí foukat, spí.“</p>

    <p class="e-bookprozatext">„To nepotrvá dlouho,“ ozval se Joe; „zdá se mi, jako bych na východě pozoroval několik pruhů mračen.“</p>

    <p class="e-bookprozatext">„Joe má pravdu,“ přisvědčil doktor.</p>

    <p class="e-bookprozatext">„Dobrá,“ pravil Kennedy; „tuším, že se nepohoršíme na ten mrak, vmetne-li nám do tváře řádný déšť a řádný vítr?“</p>

    <p class="e-bookprozatext">„‚Vždyť uvidíme, Dicku, vždyť uvidíme.“</p>

    <p class="e-bookprozatext">„Máme však pátek, pane, a já pátkům nevěřím.“</p>

    <p class="e-bookprozatext">„No doufám, že se dnes vymaníš z těch předsudků.“</p>

    <p class="e-bookprozatext">„Kéž se tak stane, pane. Uf!“ zlobil se, obličej si utíraje, „horko je dobrá věc, zvláště v zimě; ale v létě nemá se jím plýtvat.“</p>

    <p class="e-bookprozatext">„Zda se neobáváš, aby sluneční žár neuškodil balonu?“ otázal se Kennedy doktora.</p>

    <p class="e-bookprozatext">„Nikoli; guttaperča, kterou je dykyta napuštěna, snese mnohem větší teplotu. Teplota, jakou jsem na ni působil vnitř hadicí, mívala mnohdy sto padesát osm stupňův<a class="pcalibre pcalibre1" href="../Text/pet_nedel_v_balone_split_047.html#_ftn44" id="_ftnref44" title=""><span class="e-bookzalozkyhorniindex9bChar calibre12 e-bookzalozkyhorniindex9bChar">[44]</span></a>, a zdá se, že obal neutrpěl ani dost málo.“</p>

    <p class="e-bookprozatext">„Mračno! opravdové mračno!“ zvolal v tom Joe, jehož pronikavý zrak předčil nad všecky dalekohledy.&nbsp;–&nbsp;Hustý a nyní zřetelný pruh vyvstával skutečně zvolna na obzor; zdál se býti hluboký a jak odulý; byla to kupa drobných mráčků, které neměnily nijak svého prvotního tvaru, z čehož doktor soudil, že v jich shluku není vzduchového proudu.</p>

    <p class="e-bookprozatext">Tato celistvá spousta objevila se kolem osmé hodiny ranní a&nbsp;v&nbsp;jedenáct hodin dostoupila teprve sluneční desky, která zmizela nadobro za touto hustou clonou; v tuto chvíli pak odloučil se spodní kraj mračna od čáry obzoru, jež zastkvěla se v nezkalené záři.</p>

    <p class="e-bookprozatext">„Je to osamělý mrak,“ pravil doktor; „nespolehejme naň příliš. Podívej se, Dicku, vypadá dosud navlas tak, jak vypadal ráno.“</p>

    <p class="e-bookprozatext">„Vskutku, Samuele, není v něm ani deště, ani větru, aspoň ne pro nás.“</p>

    <p class="e-bookprozatext">„Toho se obávám, neboť se nese velmi vysoko.“</p>

    <p class="e-bookprozatext">„Nuže, Samuele, vystupme do toho mraku, který se nechce na nás spustit deštěm!“</p>

    <p class="e-bookprozatext">„Myslím, že nám to nebude hrubě platno,“ odtušil doktor; „bude to větší spotřeba plynu a tudíž i ještě větší spotřeba vody. Než v&nbsp;našem postavení nesmí se opominouti ničeho; vystoupíme.“</p>

    <p class="e-bookprozatext">Doktor vehnal celý plamen dmuchavky do závitků hadice; vyvinulo se mocné horko, a balon vznesl se brzy účinkem roztaženého vodíku.</p>

    <p class="e-bookprozatext">Asi na patnáct set stop od země střetl se s neprůhlednou spoustou mraků a vstoupil do husté mlhy, trvaje v této výšce; avšak nenalezl tam nejmenšího povánku, ba mlha ta zdála se býti prosta vlhkosti, a věci ničím od ní nechráněné ledva navlhly. Viktorie, zahalená těmito výpary, vzmohla se snad na postup o něco patrnější, ale to bylo vše.</p>

    <p class="e-bookprozatext">Doktor zjistil smutně prostřední úspěch, jehož vzestupem došli, když v tom najednou Joe vykřikl překvapením co nejzřetelněji vyznačeným:</p>

    <p class="e-bookprozatext">„Ach! podívejme se!“</p>

    <p class="e-bookprozatext">„Co se děje, Joe?“</p>

    <p class="e-bookprozatext">„Pane! pane Kennedy! to je podivné!“</p>

    <p class="e-bookprozatext">„Co je mu?“</p>

    <p class="e-bookprozatext">„Nejsme tu sami! Jsou to taškáři! Ukradli nám vynález!“</p>

    <p class="e-bookprozatext">„Což blázní?“ zeptal se Kennedy.</p>

    <p class="e-bookprozatext">Joe představoval sochu úžasu. Byl jako strnulý.</p>

    <p class="e-bookprozatext">„Či pomátlo slunce tomu nebohému hochu rozum?“ obrátil se doktor k lovci.</p>

    <p class="e-bookprozatext">„Myslíš?“ lekl se.</p>

    <p class="e-bookprozatext">„Pohleďte pak, pane,“ pravil Joe, ukazuje na jisté místo v&nbsp;prostoru.</p>

    <p class="e-bookprozatext">„Při sám svatý Patrik!“ vzkřikl tu Kennedy, „totě k nevíře! Samuele, Samuele, viz!“</p>

    <p class="e-bookprozatext">„Vidím,“ odpověděl klidně doktor.</p>

    <p class="e-bookprozatext">„Jiný balon, jiní cestovatelé jako my.“</p>

    <p class="e-bookprozatext">Na dvě stě stop plynul skutečně vzduchem balon s loďkou a&nbsp;cestujícími; bral se navlas týmž směrem jako Viktorie.</p>

    <p class="e-bookprozatext">„Aj!“ ozval se doktor, „nezbývá nám leč dáti mu znamení; vezmi vlajku, Kennedy, a ukažme naše barvy.“</p>

    <p class="e-bookprozatext">Zdálo se, že cestující v druhé vzducholodi měli v týž okamžik touž myšlenku, neboť týž praporec opětoval jednostejně týž pozdrav rukou, která jím mávala týmž způsobem.</p>

    <p class="e-bookprozatext">„Co to znamená?“ otázal se lovec.</p>

    <p class="e-bookprozatext">„Jsou to opice,“ zvolal Joe; „pitvoří se po nás!“</p>

    <p class="e-bookprozatext">„To znamená,“ smál se Fergusson, „že si ty sám dáváš to znamení, milý Dicku; tím se rozumí, že my sami jsme v té druhé loďce! Tím balonem je zkrátka naše Viktorie.“</p>

    <p class="e-bookprozatext">„Co se toho týče, pane,“ pravil Joe, „to mi, s odpuštěním řečeno, nikdy nanamluvíte.“</p>

    <p class="e-bookprozatext">„Vylez na kraj, Joe, máchej pažema a uvidíš.“</p>

    <p class="e-bookprozatext">Joe poslechl: viděl, jak se jeho posunky přesně a hned napodobují.</p>

    <p class="e-bookprozatext">„Není to nic jiného než účinek světelného odrazu,“ vysvětloval doktor; „pouhý optický úkaz vzniklý z nerovně zředěných vrstev vzduchových, toť vše.“</p>

    <p class="e-bookprozatext">„Ku podivu!“ opakoval si Joe, jemuž to nešlo na rozum, i jal se znova přesvědčovati máchaje pažema.</p>

    <p class="e-bookprozatext">„Jak zvláštní to podívaná!“ pravil Kennedy. „Člověk je potěšen vida naši statečnou Viktorii! Víte-li pak, že vypadá dobře a nese se velebně?“</p>

    <p class="e-bookprozatext">„Vám se věc snadno vysvětluje po vašem,“ odvětil Joe, „ale činí přece jen divný dojem.“</p>

    <p class="e-bookprozatext">Netrvalo dlouho, a tento obraz pobledl znenáhla; mraky vznesly se velmi vysoko, zůstavivše pod sebou Viktorii, která nepokusila se již dostihnouti jich, a než uběhla hodina, rozplynula se po obloze.</p>

    <p class="e-bookprozatext">Podobalo se, že vítr ledva znatelný chabne ještě více. Doktor jsa všecek zoufalý přiblížil se k zemi.</p>

    <p class="e-bookprozatext">Cestovatelé, jež tato příhoda byla povybavila ze starostí, zabrali se opět v truchlivé myšlenky, jsouce sklíčeni úpalným vedrem.</p>

    <p class="e-bookprozatext">Ke čtvrté hodině hlásil Joe předmět, vyvstávající na nesmírné písečné rovině, a v brzku mohl říci s jistotou, že se v nevelké vzdálenosti vypínají dvě palmy.</p>

    <p class="e-bookprozatext">„Palmy!“ vzchopil se Fergusson; „což je tam pramen, studna?“</p>

    <p class="e-bookprozatext">Vzav dalekohled přesvědčil se, že ho Joovy zraky neklamaly.</p>

    <p class="e-bookprozatext">„Konečně voda! voda!“ volal zas a zase; „jsme zachráněni, neb ačkoli plujeme pomalu, postupujeme přec a na konec dojedeme!“</p>

    <p class="e-bookprozatext">„Nuže, pane,“ pravil Joe, „což abychom se zatím napili? Vzduch jest opravdu dusný.“</p>

    <p class="e-bookprozatext">„Pijme, hochu.“</p>

    <p class="e-bookprozatext">Nebylo třeba nikoho prositi. Celého půl litru vzalo za své, čímž ztenčila se zásoba na pouhé dva litry.</p>

    <p class="e-bookprozatext">„Ach! to lahodí!“ pochvaloval si Joe. „Jak je ta voda dobrá. Perkinsovo pivo nikdy mi tak nechutnalo.“</p>

    <p class="e-bookprozatext">„To je výhoda újmy,“ odpověděl doktor:</p>

    <p class="e-bookprozatext">„Nestojí venkoncem za mnoho,“ prohodil lovec, „a milerád bych oželel té rozkoše, že se mohu napíti vody, s tou podmínkou, že nebudu mít o ni nikdy nouze.“</p>

    <p class="e-bookprozatext">V šest hodin vznášela se Viktorie nad palmami. Byly to schřadlé stromy, bídné, vyschlé, dva stromoví duchové bez listí, více mrtví nežli živí. Fergusson pohlížel na ně zděšeně.</p>

    <p class="e-bookprozatext">U jich podnože bylo rozeznati napolo zvětralé kameny studnice; avšak tyto kameny vysmahlé žárem slunečním zdály se skládati toliko z jemného prachu. Nebylo na nich ani zdání vlhkosti. Samuelovi sevřelo se srdce, a vtom, když hodlal vyjeviti soudruhům své obavy, obrátily k sobě jich výkřiky jeho pozornost.</p>

    <p class="e-bookprozatext">Na západ táhla se do nedohledna dlouhá řada zbělelých kostí; kolem studny byly roztroušeny pozůstatky lidských koster; až sem byla dorazila karavana, označujíc svou cestu dlouhou tou kostnicí; nejslabší padali jeden po druhém do písku; nejsilnější dovlekli se až k tomuto zdroji tak žádoucímu a nalezli na jeho kraji strašnou smrt.</p>

    <p class="e-bookprozatext">Cestovatelé zírali na sebe blednouce.</p>

    <p class="e-bookprozatext">„Nesestupujme,“ vece Kennedy, „prchněme z tohoto ošklivého divadla! Nedopídíme se tu ani krůpěje vody.“</p>

    <p class="e-bookprozatext">„Nikoli Dicku, máme čisté svědomí. Strávíme noc stejně tady jako jinde. Proryjeme tu studnici až na dno; býval v ní pramen; snad po něm něco zbývá.“</p>

    <p class="e-bookprozatext">Viktorie snesla se na zemi; Joe a Kennedy obtížili loďku pískem, jehož váha rovnala se jich váze, a slezli. Pospíšili ke studnici a&nbsp;sestoupili dovnitř po schodech již na prach rozpadlých. Pramen zdál se vyschlý už drahně let. Hrabali v suchém, mělném písku, v&nbsp;nejvyprahlejším písku na světě; nebylo v něm ani stopy po vlhkosti.</p>

    <p class="e-bookprozatext">Doktor viděl, jak vystoupili opět na hladinu pouště zpoceni, sklíčeni, pokryti jemným prachem, ochablí, malátní, zoufalí.</p>

    <p class="e-bookprozatext">Pochopil, že pátrali nadarmo; nadál se toho, a proto neřekl nic. Cítil, že od této chvíle musí se ozbrojiti zmužilostí a rázností za tři.</p>

    <p class="e-bookprozatext">Joe přinesl zbytky zkornatělého měchu, jimiž mrštil hněvivě mezi kosti po zemi roztroušené.</p>

    <p class="e-bookprozatext">Za večeře nepromluvili cestovatelé spolu ani slova; jedli s&nbsp;nechutí.</p>

    <p class="e-bookprozatext">A přece nebyli dosud do opravdy zakusili muk žízně a nezoufali si leč pro budoucnost.</p>
  </div>
</body>
</html>
