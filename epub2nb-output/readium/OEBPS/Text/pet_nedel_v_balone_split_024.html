<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_27"><a class="calibre1" id="_Toc366745672">XXII.</a></p>

    <p class="e-bookdejapoznamky">Světelný pruh.&nbsp;–&nbsp;Missionář.&nbsp;–&nbsp;Únos v zářivém paprsku.&nbsp;–&nbsp;Kněz lazarist.&nbsp;–&nbsp;Nevalná naděje.&nbsp;–&nbsp;Doktorova péče.&nbsp;–&nbsp;Život plný odříkání.&nbsp;–&nbsp;Přelet přes sopku.</p>

    <p class="e-bookprozatext">Fergusson zamířil v různé strany prostoru mohutný paprsek světla a utkvěl jím na místě, kde se ozýval zděšený křik. Jeho dva soudruzi pohlédli tam dychtivě.</p>

    <p class="e-bookprozatext">Baobab, nad nímž se vznášela Viktorie takměř nehybně, vypínal se uprostřed mýtiny; mezi poli sesamovými a cukřinovými bylo rozeznati asi padesát nízkých, kuželovitých chatrčí, okolo nichž hemžil se četný kmen.</p>

    <p class="e-bookprozatext">Na sto stop pod balonem trčel kůl. U tohoto kůlu ležel lidský tvor, mladý muž nejvýše třicetiletý dlouhých černých vlasů, polonahý, hubený, potřísněný krví a posetý ranami, s hlavou na prsa skloněnou jako Kristus na kříži. Něco kratších vlasů na temeni hlavy jevilo ještě místo tonsury napolo zarostlé.</p>

    <p class="e-bookprozatext">„Missionář! kněz!“ zvolal Joe.</p>

    <p class="e-bookprozatext">„Ubohý nešťastník,“ litoval lovec.</p>

    <p class="e-bookprozatext">„Zachráníme ho, Dicku!“ pravil doktor, „zachráníme ho!“</p>

    <p class="e-bookprozatext">Dav černochů, spatřiv balon, podobný ohromné vlasatici s&nbsp;chvostem stkvoucího světla, byl zachvácen zděšením snadno pochopitelným. Slyše jich křik, vztyčil zajatec hlavu. Oči zaleskly se mu náhlou nadějí, a jakkoli mu nešlo hrubě na rozum, co se děje, vztáhl ruce k nenadálým záchrancům.</p>

    <p class="e-bookprozatext">„Žije! žije!“ zajásal Fergusson; „Bůh buď pochválen! Ti divoši trnou náramným strachem! Zachráníme ho! Jste-li hotovi, přátelé?“</p>

    <p class="e-bookprozatext">„Jsme hotovi, Samuele.“</p>

    <p class="e-bookprozatext">„Joe, shas dmuchavku.“</p>

    <p class="e-bookprozatext">Rozkaz doktorův vykonán. Vánek ledva znatelný hnal zvolna nad zajatce Viktorii, spouštějící se zároveň nepozorovaně k zemi, ježto napjetí vodíku ubývalo. Asi po deset minut vznášel se ve světelných vlnách. Fergusson pustil na dav zářivý proud, jenž rýsoval tu a tam rychlé, ostré pruhy světelné. Kmen, podléhaje nevýslovné hrůze, rozprchl se ponenáhlu do chyší, a kolem kolu rozhostila se opuštěnost. Doktor byl tudíž právem spoléhal na nevídaný zjev Viktorie, která metala sluneční paprsky do této čiré temnoty.</p>

    <p class="e-bookprozatext">Loďka snesla se na zemi. Avšak několik odvážnějších černochů vracelo se s velkým křikem, pochopivše, že se jim oběť vymyká. Kennedy chopil se pušky, leč doktor mu rozkázal, aby nestřílel.</p>

    <p class="e-bookprozatext">Kněz klečel, nemaje již ani tolik síly, aby se udržel na nohou; nebyl ani ke kolu přivázán, neboť vzhledem k jeho slabosti byla pouta zbytečná. Když se loďka blížila k zemi, odhodil lovec zbraň, a&nbsp;uchopiv kněze kolem těla vyzdvihl jej do loďky, a v tom zároveň shodil Joe rázem dvě stě liber přítěže. Doktor očekával, že vzletí se svrchovanou rychlostí; ale mimo vše nadání stanul balon nepohnutě, sotva se byl vznesl na čtyři stopy od země.</p>

    <p class="e-bookprozatext">„Kdo nás drží?“ zvolal s názvukem obavy.</p>

    <p class="e-bookprozatext">Několik divochů přibíhalo, strašlivě ryčíce.</p>

    <p class="e-bookprozatext">„Ó!“ zvolal Joe, vykloniv se přes okraj. „Jeden z těch černých proklatců zachytil se pod loďkou!“</p>

    <p class="e-bookprozatext">„Dicku! Dicku!“ vzkřikl doktor, „schránku s vodou!“</p>

    <p class="e-bookprozatext">Dick pochopil myšlenku přítelovu, a vyzdvihnuv jednu ze schránek s vodou, která vážila přes sto liber, smetl ji s loďky.&nbsp;–&nbsp;Viktorie, zbavena náhle přítěže, vymrštila se skokem do výše tří set stop za hrozného řevu kmene, jemuž zajatec unikl v záplavě oslnivého světla.</p>

    <p class="e-bookprozatext">„Hura!“ vzkřikli dva soudruzi doktorovi.</p>

    <p class="e-bookprozatext">Pojednou učinil balon nový skok, jejž jej povznesl o více než tisíc stop.</p>

    <p class="e-bookprozatext">„Co to?“ zeptal se Kennedy, div nepozbyv rovnováhy.</p>

    <p class="e-bookprozatext">„Nic to není! ten lotr nás pustil,“ odpověděl klidně Samuel Fergusson.</p>

    <p class="e-bookprozatext">A Joe nahnuv se rychle, zahlédl ještě divocha, an se přemetá v&nbsp;prázdnu s roztaženýma rukama; v druhém okamžiku dopadl země a roztříštil se. Doktor odloučil pak od sebe elektrické dráty, a&nbsp;vůkol rozložila se opět čirá tma. Byla hodina s půlnoci.</p>

    <p class="e-bookprozatext">Omdlelý Francouz promhouřil posléz oči.</p>

    <p class="e-bookprozatext">„Jste zachráněn,“ pravil k němu doktor.</p>

    <p class="e-bookprozatext">„Zachráněn,“ odvětil po anglicku s truchlivým úsměvem, „zachráněn od ukrutné smrti! Bratři, děkuji vám; ale moje dni jsou sečteny, ba i mé hodiny, nezbývá mi již mnoho života!“</p>

    <p class="e-bookprozatext">A vysílený missionář ležel opět strnule.</p>

    <p class="e-bookprozatext">„Umírá!“ zvolal Dick.</p>

    <p class="e-bookprozatext">„Ne, ne,“ odtušil Fergusson nachýliv se k němu, „ale je velice sláb; položme ho pod stan.“</p>

    <p class="e-bookprozatext">Uložili zlehka na své pokryvky to ubohé vychřadlé tělo, poseté jizvami a ranami posud krvácejícími, kde železo a oheň byly zůstavily na dvacateru míst bolestné sledy. Doktor natřepil z&nbsp;kapesníku trochu cupaniny, kterou rozestřel na rány, dříve je vymiv; přiložil obratně tyto obklady se zručností lékaře; po té vzal z&nbsp;lékárničky posilivý nápoj a nalil knězi několik krůpějí na rty.</p>

    <p class="e-bookprozatext">Missionář stiskl slabě rty mimovolným hnutím a měl sotva tolik síly, že vydechl:</p>

    <p class="e-bookprozatext">„Díky! díky!“</p>

    <p class="e-bookprozatext">Doktor poznal, že potřebuje úplného klidu; stáhl záclony stanu a&nbsp;jal se opět říditi balon.</p>

    <p class="e-bookprozatext">Vzhledem k váze nového hostě ubylo balonu skorem sto osmdesát liber přítěže; pročež vznášel se bez pomoci dmuchavky. Na úsvitě hnal jej proud zvolna k západo-severo-západu. Fergusson odhrnul záclony a díval se nějakou chvíli na spícího kněze.</p>

    <p class="e-bookprozatext">„Kéž bychom zachovali na živě tohoto soudruha, jejž nám poslala nebesa!“ pravil lovec. „Máš-li naději?“</p>

    <p class="e-bookprozatext">„Ano, Dicku, budeme-li ho pečlivě ošetřovati, snad okřeje v&nbsp;tomto vzduchu tak čistém.“</p>

    <p class="e-bookprozatext">„Co ten člověk vytrpěl!“ vece Joe s pohnutím. „Víte-li pak, že se podjal smělejšího úkolu než my, přišed sám mezi tyto národy?“</p>

    <p class="e-bookprozatext">„O tom není pochyby,“ odpověděl lovec.</p>

    <p class="e-bookprozatext">Po všechen tento den nedopustil doktor, aby byl nešťastník vyrušen ze spánku: byla to dlouhá ztrnulost přervaná několika tichými bolestnými výkřiky a vzdechy, pro něž se Fergusson neznepokojoval.</p>

    <p class="e-bookprozatext">K večeru zastavila se Viktorie prostřed temnoty a v tu noc bděl Fergusson nad bezpečností všech, kdežto Joe a Kennedy střídali se u&nbsp;lůžka nemocného.</p>

    <p class="e-bookprozatext">Nazejtří ráno ukázalo se, že Viktorie sotva se hnula na západ. Nastával jasný, utěšený den. Nemocný zavolal na nové přátele zvučnějším hlasem. Odhrnuli stanové záclony, i dýchal s rozkoší svěží ranní vzduch.</p>

    <p class="e-bookprozatext">„Jak je vám?“ otázal se Fergusson.</p>

    <p class="e-bookprozatext">„Lépe, tuším,“ odpověděl. „Ale vás, přátelé, neviděl jsem ještě, leda ve snu! Jsem sotva s to, abych pochopil, co se sběhlo! Kdo jste, aby vaše jména nebyla zapomenuta v mé poslední modlitbě?“</p>

    <p class="e-bookhvezdickystred"><img alt="" class="calibre29" src="../Images/image015.jpg" /></p>

    <p class="e-booklicenceobrazek">Asi po deset minut vznášel se balon ve světelných vlnách.</p>

    <p class="e-bookprozatext">„Jsme angličtí cestovatelé,“ řekl Samuel; „pokusili jsme se přeraziti Afriku v baloně, a cestou potkalo nás to štěstí, že jsme vás zachránili.“</p>

    <p class="e-bookprozatext">„Věda má své reky,“ podotekl missionář.</p>

    <p class="e-bookprozatext">„A náboženství má své mučenníky,“ odvětil Skot.</p>

    <p class="e-bookprozatext">„Jste-li missionářem?“ optal se doktor.</p>

    <p class="e-bookprozatext">„Jsem kněz z missie lazaristů. Nebesa vás ke mně seslala, nebesa buďtež za to pochválena! Život můj byl dán v oběť! Ale přicházíte z&nbsp;Evropy. Vypravujte mi o Evropě, o Francii! Jsem již pět let beze zpráv!“</p>

    <p class="e-bookprozatext">„Pět let sám mezi těmi divochy!“ užasl Kennedy.</p>

    <p class="e-bookprozatext">„Jsou to duše, čekající na vykoupení,“ odslovil mladý kněz, „bratři nevědomí a suroví, kteréž jediné náboženství může poučiti a&nbsp;vzdělati.“</p>

    <p class="e-bookprozatext">Samuel Fergusson vyhovuje přání missionářovu, hovořil dlouho o Francii.</p>

    <p class="e-bookprozatext">Kněz poslouchal dychtivě a z očí kanuly mu slzy. Ubohý mladý muž bral střídavě ruce Kennedyovy a Joovy do svých, jež pálily horečkou; doktor uvařil mu několik číšek čaje, které vypil s rozkoší; nabyl potom tolik síly, že se mohl povztyčiti a usmívati, vida, že se vznáší ve vzduchu tak čistém.</p>

    <p class="e-bookprozatext">„Jste srdnatí cestovatelé,“ pravil, „a odvážný podnik se vám zdaří; spatříte zase rodiče, přátele, vlast, vy je spatříte!…“</p>

    <p class="e-bookprozatext">Tu se slabost mladého kněze vzmohla tou měrou, že ho musili znova uložiti. Byl zachvácen takou ochabou, že spočíval několik hodin Fergussonovi v rukou jako bezduch. Doktor nedovedl se ubrániti dojetí. Což ztratí zase tak brzy toho, jejž vyrvali mukám? Obvázal poznovu strašlivé rány mučenníkovy a obětoval větší část vodní zásoby, ochlazuje mu palčivé údy. Zahrnul ho péčí co nejněžnější a nejrozumnější. Nemocný okřál mu ponenáhlu v náručí a nabyl opět citu, ne-li života.</p>

    <p class="e-bookprozatext">Z jeho nesouvislých slov vyzvěděl doktor jeho historii.</p>

    <p class="e-bookprozatext">„Mluvte svou mateřštinou,“ řekl mu; „rozumím jí, a vás to tak nenamůže.“</p>

    <p class="e-bookprozatext">Missionář byl chudý mladík z bretaňské dědiny Aradona v&nbsp;samém Morbihanu; již z mládí pudila ho náklonnost na dráhu církevní; nemaje dosti na odříkání, chtěl život zasvětiti i&nbsp;nebezpečenstvům a vstoupil do řehole knězů věrověstů, jejímž slavným zakladatelem byl svatý Vincenc z Pauly; u věku dvacíti let odešel z vlasti na nehostinné pobřeží africké. Odtud pak, překonávaje překážky, podstupuje újmy, chodě a modle se, pronikl až do lůna kmenův, obývajících při pobočkách horního Nilu; po dvě léta bylo jeho náboženství odmítáno, jeho horlivost zneuznávána, jeho láska k bližnímu ve zlé vykládána; stal se zajatcem jednoho z&nbsp;nejukrutnějších plemen ňambarských, vydán jsa v tisíceré útrapy. Neustával však cvičiti, učiti, modliti se. Když byl tento kmen rozprášen a on zůstaven za mrtva po jednom z bojů tak častých mezi těmi národy, nenavrátil se, odkud byl přišel, alebrž pokračoval ve věrověštecké pouti. Nejlépe dařilo se mu tehda, když jej považovali za blázna; byl se obeznámil s nářečími oněch končin; hlásal víru. Posléze dostal se do těchto barbarských krajův a ještě dvě léta je procházel, puzen jsa tou nadlidskou silou, která přichází od Boha; rok již dlel u tohoto ňamňamského kmene jménem Barafrů, jednoho z nejdivočejších. Tu zemřel před několika dny náčelník, a jemu přičítána tato nenadálá smrt; usnesli se na tom, že jej obětují; čtyřicet hodin trvaly jeho muky; měl umříti při slunci o&nbsp;poledni, jak byl soudil doktor. Když uslyšel výstřely, zvítězila v&nbsp;něm přirozenost. „Pomoc! pomoc!“ vykřikl a domníval se, že sní, když hlas s nebe přicházející promluvil k němu potěšitelná slova.</p>

    <p class="e-bookprozatext">„Nelituji této dokonávající jsoucnosti“ dodal; „můj život náleží Bohu!“</p>

    <p class="e-bookprozatext">„Doufejte ještě,“ odpověděl mu doktor; „jsme u vás; zachráníme vás od smrti, jako jsme vás vyrvali mukám.“</p>

    <p class="e-bookprozatext">„Tolik si ani od nebes nežádám,“ pravil kněz s odevzdaností. „Veleben budiž Bůh, popřáv mi, než umru, té radosti, že mohu stisknouti přátelské ruce a slyšeti mluvu své vlasti.“</p>

    <p class="e-bookprozatext">Missionář seslábl opět. Den uběhl takto mezi nadějí a strachem. Kennedy byl velice dojat, a Joe utíral si potají oči.</p>

    <p class="e-bookprozatext">Viktorie plula pomalu, a vítr, zdálo se, jako by šetřil jejího drahocenného břemene.</p>

    <p class="e-bookprozatext">Joe ohlásil k večeru nesmírnou záři na západě. V těchto vyšších šířkách bylo lze míti za to, že je to velká severní záře; obloha zdála se planouti ohněm. Doktor prohlédl si pozorně tento úkaz. „Nemůže to býti nežli činná sopka,“ řekl.</p>

    <p class="e-bookprozatext">„Vždyť nás vítr žene nad ni,“ projevil obavu Kennedy.</p>

    <p class="e-bookprozatext">„Aj! přeneseme se přes ni v bezpečné výši.“</p>

    <p class="e-bookprozatext">Za tři hodiny octla se Viktorie uprostřed hor; nalézala se přesně na 24° 15' délky a 4° 42' šířky; před ní chrlila hořící sopka proudy roztavené lávy a metala ohromné balvany do velké výše, ulevujíc též občas svým překypujícím útrobám vývaly tekutého ohně, jež spadaly oslňujícími vodopády. Bylo to nádherné a spolu nebezpečné divadlo, neboť vítr nesl balon s neodchylnou stálostí do tohoto zaníceného ovzduší.</p>

    <p class="e-bookprozatext">Poněvadž nebylo možno této překážce se vyhnouti, bylo třeba ji přeletěti; dmuchavka rozdýmána na celý plamen, a Viktorie dostoupila výše šesti tisíc stop, zůstavivši mezi sebou a sopkou vzdálenost více než tří set sáhů.</p>

    <p class="e-bookprozatext">Umírající kněz; pozoroval se svého bolestného lože hořící ten sopouch, z něhož vyšlehovaly s lomozem tisíceré stkvoucí paprsky.</p>

    <p class="e-bookprozatext">„Jak je to krásné,“ pravil, „a jak neskonalá je mocnost boží ve svých nejstrašnějších projevech!“</p>

    <p class="e-bookprozatext">Výlevy žhoucí lávy odívaly úbočí hory hotovými plamennými čalouny; spodní polokoule balonu leskla se ve tmě ohnivou záplavou; žárné horko sálalo až do loďky, a doktor Fergusson měl na spěch, aby vyvázl z tohoto nebezpečného postavení.</p>

    <p class="e-bookprozatext">Okolo šesti hodin večer jevila se hora jen rudou tečkou na obzoru, a Viktorie brala se pokojně dál svou cestou v pásmu méně vysokém.</p>
  </div>
</body>
</html>
