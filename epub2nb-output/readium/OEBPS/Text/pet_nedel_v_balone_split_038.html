<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_41"><a class="calibre1" id="_Toc366745686">XXXVI.</a></p>

    <p class="e-bookdejapoznamky">Shluk na obzoru.&nbsp;–&nbsp;Četa Arabů.&nbsp;–&nbsp;Pronásledování.&nbsp;–&nbsp;To jest on!&nbsp;–&nbsp;Pád s&nbsp;koně.&nbsp;–&nbsp;Zardoušený Arab.&nbsp;–&nbsp;Kennedyova kulka.&nbsp;–&nbsp;Únos letmo.&nbsp;–&nbsp;Joe zachráněn.</p>

    <p class="e-bookprozatext">Co Kennedy zaujal pozorovací stanovisko v přídě loďky, od té chvíle neustával pátrati velmi bedlivě po obzoru.</p>

    <p class="e-bookprozatext">Za nějakou chvíli obrátil se k doktorovi řka:</p>

    <p class="e-bookprozatext">„Nemýlím-li se, pohybuje se onde dole tlupa buď lidí nebo zvířat; posud jich nelze rozeznat. Jisto však jest, že se zprudka zmítají, poněvadž rozviřují prachový oblak.“</p>

    <p class="e-bookprozatext">„Není-li pak to protivný vítr,“ odtušil Samuel, „smršť, která nás uchvátí a odvěje na sever?“</p>

    <p class="e-bookprozatext">Vstal, pátraje po obzoru.</p>

    <p class="e-bookprozatext">„Nemyslím, Samuele,“ namítl Kennedy; „je to stádo sajek anebo divokých buvolů.“</p>

    <p class="e-bookprozatext">„Možná, Dicku, ale ten shluk jest od nás vzdálen aspoň dvanáct neb patnáct kilometrův, a co na mně jest, nejsem ani dalekohledem s&nbsp;to, abych v něm něco rozeznal.“</p>

    <p class="e-bookprozatext">„Buď jak buď, nepustím ho s očí; vězí v něm cosi neobyčejného, co vzbuzuje zvědavost; chvílemi zdá se takořka, jako by to jízda konala cvičení. Aj! nemýlím se! jsou to skutečně jezdci! pohleď!“ Doktor podíval se pozorně na ukázanou skupinu.</p>

    <p class="e-bookprozatext">„Tuším, že máš pravdu,“ řekl, „je to četa Arabů nebo Tibbuů; ujíždějí týmž směrem jako my; leč my letíme rychleji a snadno jich dostihneme. Za půl hodiny octneme se tak blízko, že uvidíme a&nbsp;dovedeme posoudit, co třeba učiniti.“</p>

    <p class="e-bookprozatext">Kennedy vzal zase dalekohled a díval se pozorně. Hlouček jezdců jevil se čím dále tím zřetelněji; někteří jednotlivci vybočovali z něho.</p>

    <p class="e-bookprozatext">„Je to patrně cvičení nebo honba,“ prohodil Kennedy. „Řekl bych, že ti lidé něco pronásledují. Věru bych rád věděl, co to jest.“</p>

    <p class="e-bookprozatext">„Strpení Dicku. Dohoníme jich co nevidět, ba předstihneme je, pojedou-li dále touto cestou; letíme s rychlostí třiceti kilometrů za hodinu, a není koní, kteří by byli s takový úprk.“</p>

    <p class="e-bookprozatext">Kennedy jal se dále pozorovati a pravil za několik minut:</p>

    <p class="e-bookprozatext">„Jsou to Arabové pádící největším tryskem. Rozeznávám je zcela zřetelně. Je jich na padesát. Vidím, jak se jim burnusy větrem nadouvají. Je to jezdecké cvičení; jich náčelník jede před nimi na sto krokův, a oni se ženou za ním.“</p>

    <p class="e-bookprozatext">„Ať jsou kdokoli, Dicku, nemáme se jich obávati; a bude-li potřebí, vystoupím.“</p>

    <p class="e-bookprozatext">„Počkej! počkej ještě, Samuele!“</p>

    <p class="e-bookprozatext">„Divná věc,“ dodal Dick, dívav se zase chvíli dalekohledem; „děje se něco, čeho si nedovedu vysvětlit; z úsilí a z nepravidelné řady těch Arabů podobá se, že spíše pronásledují, než následují.“</p>

    <p class="e-bookprozatext">„Víš-li to jistě, Dicku?“</p>

    <p class="e-bookprozatext">„Určitě. Neklamu se! Je to honba, leč honba na člověka! Ten, který jede napřed, není náčelník, nýbrž uprchlík.“</p>

    <p class="e-bookprozatext">„Uprchlík?“ opáčil Samuel s pohnutím.</p>

    <p class="e-bookprozatext">„Ano!“</p>

    <p class="e-bookprozatext">„Nepouštějme ho s očí a čekejme.“</p>

    <p class="e-bookprozatext">Viktorie uhnala nadskok pěti nebo šesti kilometrů těmto jezdcům, kteří pádili s podivuhodnou rychlostí.</p>

    <p class="e-bookprozatext">„Samuele! Samuele!“ zvolal Kennedy chvějícím se hlasem.</p>

    <p class="e-bookprozatext">„Co jest, Dicku?“</p>

    <p class="e-bookprozatext">„Což jest to přelud? je-li to možné?“</p>

    <p class="e-bookprozatext">„Co míníš?“</p>

    <p class="e-bookprozatext">„Sečkej!“</p>

    <p class="e-bookprozatext">A lovec utřev chvatně skla dalekohledu a jal se dívati poznovu. „Nuže?“ otázal se doktor.</p>

    <p class="e-bookprozatext">„Je to on, Samuele!“</p>

    <p class="e-bookprozatext">„On?“ vzkřikl Fergusson.</p>

    <p class="e-bookprozatext">Slůvko „on“ pravilo vše! Nebylo třeba ho jmenovati!</p>

    <p class="e-bookprozatext">„Je to on na koni! sotva na sto krokův od svých nepřátel! Prchá!“</p>

    <p class="e-bookprozatext">„Je to vskutku Joe!“ přisvědčil doktor, zblednuv.</p>

    <p class="e-bookprozatext">„Nemůže nás vidět takto prchaje!“</p>

    <p class="e-bookprozatext">„Uvidí nás,“ odpověděl Fergusson, zmírniv plamen dmuchavky. „Ale jak?“</p>

    <p class="e-bookprozatext">„Za pět minut sneseme se k zemi na padesát stop; za patnáct minut octneme se nad ním.“</p>

    <p class="e-bookprozatext">„Dlužno mu dát návěští výstřelem!“</p>

    <p class="e-bookprozatext">„Ne! Nemůže se vrátit, má zamezenou cestu.“</p>

    <p class="e-bookprozatext">„Co tedy počít?“</p>

    <p class="e-bookprozatext">„Čekat.“</p>

    <p class="e-bookprozatext">„Čekat! A což ti Arabové?“</p>

    <p class="e-bookprozatext">„Dohoníme jich! Předstihneme je! Nejsme od nich ani na tři kilometry; jen vytrvá-li Joův kůň.“</p>

    <p class="e-bookprozatext">„Velký Bože!“ zvolal Kennedy.</p>

    <p class="e-bookprozatext">„Co jest?“</p>

    <p class="e-bookprozatext">Kennedy vyrazil ze sebe zoufalý výkřik, vida Joa, an se řítí na zemi. Padlť pod ním kůň patrně unavený, vysílený.</p>

    <p class="e-bookprozatext">„Spatřil nás,“ zvolal doktor; „když vstával, dal nám znamení!“</p>

    <p class="e-bookprozatext">„Avšak Arabové ho dostihnou! nač čeká? Ach srdnatý chlapík! Hurá!“ zajásal lovec, nedoveda utajiti radost.</p>

    <p class="e-bookprozatext">Joe vzchopil se hned po pádě a v tom, když ho dojížděl jeden z&nbsp;nejrychlejších jezdcův, uhnul se mu odskokem, vymrštil se jako pardal, vyskočil koni na kříž, uchvátil Araba za hrdlo svalnatýma rukama, železnými prsty, zardousil jej, a shodiv jej na písek, uháněl dále s úžasnou rychlostí.</p>

    <p class="e-bookprozatext">Vzduchem rozlehl se ohromný křik Arabů, než jsouce cele zaujati pronásledováním, nevšimli si Viktorie na pět set kroků za sebou a&nbsp;sotva na třicet stop nad zemí; oni pak nebyli od uprchlíka vzdáleni ani na dvacet koňských délek.</p>

    <p class="e-bookprozatext">Jeden z nich blížil se očitě k Joovi, a když už naň napřahoval kopí, vpálil Kennedy do něho jistým okem a pevnou rukou kuli, která ho smetla na zemi. Joe se po třesknutí ani neotočil, část zástupu se zastavila v úprku a padla na tvář do písku zočivši Viktorii; druhá stíhala Joa dále.</p>

    <p class="e-bookprozatext">„Co dělá Joe, že se nezastavuje?“ zvolal Kennedy.</p>

    <p class="e-bookprozatext">„Má něco lepšího za lubem, Dicku; pochopil jsem! Ujíždí směrem vzducholodi. Spolehá na náš důvtip! Ach hodný hoch! Uneseme ho těm Arabům před nosem! Máme už k němu jen dvě stě kroků.“</p>

    <p class="e-bookprozatext">„Co mám dělat?“ otázal se Kennedy.</p>

    <p class="e-bookprozatext">„Neber ručnice.“</p>

    <p class="e-bookprozatext">„Tak,“ odvětil lovec odkládaje zbraň.</p>

    <p class="e-bookprozatext">„Uneseš-li pak v náručí 150 liber přítěže.“</p>

    <p class="e-bookprozatext">„Ještě více.“</p>

    <p class="e-bookprozatext">„Ne, to dostačí.“</p>

    <p class="e-bookprozatext">A doktor naložil Kennedyovi do náručí pytlíky s pískem.</p>

    <p class="e-bookprozatext">„Zůstaň na zádi loďky a buď hotov shodit tu přítěž jedním rázem. Ale zapřísahám tě, abys tak neučinil, dokud nerozkážu.“</p>

    <p class="e-bookprozatext">„Neměj starostí!“</p>

    <p class="e-bookprozatext">„Sice bychom se Joa minuli, a bylo by po něm veta!“</p>

    <p class="e-bookprozatext">„Spolehej na mne!“</p>

    <p class="e-bookprozatext">Viktorie vznášela se již téměř nad tlupou jezdců, kteří se hnali se spuštěnou uzdou v zápětí za Joem. Doktor stál na přídě loďky a&nbsp;držel rozvinutý žebřík, jsa hotov spustiti jej v příhodnou chvíli. Joe udržoval se ve vzdálenosti asi padesáti stop před stihateli. Viktorie je předstihla.</p>

    <p class="e-bookprozatext">„Pozor!“ pravil doktor ke Kennedyovi.</p>

    <p class="e-bookprozatext">„Jsem připraven.“</p>

    <p class="e-bookprozatext">„Joe! pozor!…“ vzkřikl doktor silným hlasem vyhodiv řebřík, jehož první příčele rozvířily prach na zemi.</p>

    <p class="e-bookprozatext">Po výkřiku doktorově obrátil se Joe, koně nezastaviv; řebřík octl se u něho, a v tom, když jej uchopil, zavelel doktor Kennedyovi:</p>

    <p class="e-bookprozatext">„Hoď!“</p>

    <p class="e-bookprozatext">„Už.“</p>

    <p class="e-bookprozatext">A Viktorie zbavena váhy, převyšující váhu Joovu, vznesla se do výše padesáti stop.</p>

    <p class="e-bookprozatext">Joe upínal se pevně na řebřík, zatím kdy se široce klátil sem a&nbsp;tam; pak obmyslil Araby na rozloučenou nevylíčítelným posunkem, a leza hbitě jako cirkový šašek dostal se ke svým soudruhům, kteří jej pojali do náručí. Arabové vykřikli údivem a&nbsp;vztekem. Uprchlík byl jim letmo vychvácen, a Viktorie vzdalovala se rychle.</p>

    <p class="e-bookprozatext">„Pane! pane Dicku!“ zvolal Joe.</p>

    <p class="e-bookprozatext">I omdlel podlehnuv dojmutí a únavě, kdežto Kennedy volal radostí téměř blouznivou:</p>

    <p class="e-bookprozatext">„Zachráněn! zachráněn!“</p>

    <p class="e-bookprozatext">„Opravdu!“ řekl doktor nabyv obvyklé klidnosti a&nbsp;rovnodušnosti.</p>

    <p class="e-bookprozatext">Joe byl skoro nah; jeho paže do krve rozedřené, tělo všecko pohmožděné svědčily o jeho utrpení. Doktor obvázal mu rány a&nbsp;uložil jej pod stan.</p>

    <p class="e-bookprozatext">Joe probral se brzy ze mdlob a žádal o sklenku kořalky, již doktor uznal za dobré neodepříti mu, poněvadž s Joem bylo jinak zacházeti než s jinými lidmi. Napiv se stiskl ruku svým druhům a řekl, že jest hotov vyprávěti své příhody.</p>

    <p class="e-bookprozatext">Leč nedali mu mluviti, a hodný jonák pohroužil se ve tvrdý spánek, jehož velice mu bylo potřebí, jak se zdálo.</p>

    <p class="e-bookprozatext">Viktorie odbočila po té šikmým směrem na západ. Jsouc hnána větrem nadmíru silným, octla se zase na hranici trnité pouště nad palmami vichřicí schýlenými nebo vyrvanými, a urazivši po záchraně Joově přes tři sta kilometrů, překročila k večeru devátý stupeň délky.</p>
  </div>
</body>
</html>
