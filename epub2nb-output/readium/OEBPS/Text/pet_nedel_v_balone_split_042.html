<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_45"><a class="calibre1" id="_Toc366745690">XL.</a></p>

    <p class="e-bookdejapoznamky">Obavy doktora Fergussona.&nbsp;–&nbsp;Stálý směr k jihu.&nbsp;–&nbsp;Mračno kobylek.&nbsp;–&nbsp;Pohled na Dženné.&nbsp;–&nbsp;Pohled na Sego.&nbsp;–&nbsp;Změna větru.&nbsp;–&nbsp;Joova lítost.</p>

    <p class="e-bookprozatext">Řečiště bylo pak rozděleno velkými ostrovy na úzká ramena velmi silně proudící. Na jednom z ostrovů stálo několik pastýřských chatrčí; nebylo však možno určiti přesně jich polohu, neboť rychlost Viktorie vzmáhala se víc a více. Na neštěstí odchylovala se ještě více k jihu a přeletěla za několik okamžiků jezero Debu.</p>

    <p class="e-bookprozatext">Fergusson napínaje plyn, co nejvíce mohl, hledal v různých výškách jiné proudy vzduchové, ale nadarmo. Zanechal brzy těchto pokusů, neboť žena plyn na oslabené stěny balonové množil tím více jeho úbytek.</p>

    <p class="e-bookprozatext">Neříkal nic, ale byl zmítán nemalým nepokojem. Tento urputný vítr, pudící jej stále do posledních končin afrických, mařil jeho výpočty. Nevěděl již, na koho nebo nač spoléhati. Nedospěje-li území anglického nebo francouzského, kam se poděje mezi barbary, kteří činili nebezpečným pobřeží guinejské? Kterak by se tam dočkal lodi, aby se vrátil do Anglie? A nynější směr větru hnal jej do království Dahomejského, mezi nejdivočejší národy, v moc krále, jenž o veřejných slavnostech obětoval tisíce lidských obětí! Tam bylo by po nich veta.</p>

    <p class="e-bookprozatext">Balon pak umdléval očitě, a doktor cítil, jak mu docházejí síly! Ale poněvadž se povyjasňovalo, doufal, že konec deště přivodí změnu ve vzduchových proudech.</p>

    <p class="e-bookprozatext">Byl tudíž nepříjemně připamatován na skutečné okolnosti touto poznámkou Joovou.</p>

    <p class="e-bookprozatext">„Hle! dostaneme ještě silnější déšť! Tentokráte bude to hotová potopa, lze-li soudit z toho mračna, které se valí.“</p>

    <p class="e-bookprozatext">„Zase mračno?“ zvolal Fergusson.</p>

    <p class="e-bookprozatext">„A jaké“ odpověděl Kennedy.</p>

    <p class="e-bookprozatext">„Jakživ jsem takového neviděl,“ dodal Joe. „Má okraje jako podle šňůry přiseknuty.“</p>

    <p class="e-bookprozatext">„Dýchám volněji,“ pravil doktor odkládaje dalekohled. „To není mračno.“</p>

    <p class="e-bookprozatext">„Jakže?“ podivil se Joe.</p>

    <p class="e-bookprozatext">„Nikoli, je to mrak.“</p>

    <p class="e-bookprozatext">„Aj?“</p>

    <p class="e-bookprozatext">„Ale mrak kobylek.“</p>

    <p class="e-bookprozatext">„To že jsou kobylky?“</p>

    <p class="e-bookprozatext">„Milliardy kobylek, které se přiženou na tuto krajinu jako vichřice… a běda jí, neboť spustí-li se, bude zpustošena!“</p>

    <p class="e-bookprozatext">„To bych rád viděl!“</p>

    <p class="e-bookprozatext">„Posečkej, Joe; za deset minut dostihne nás ten mrak, i přesvědčíš se o tom vlastníma očima.“</p>

    <p class="e-bookprozatext">Fergusson řekl pravdu; ten hustý, neprůhledný mrak zšíří několika kilometrů přihnal se s ohlušujícím hřmotem, metaje na zemi náramný stín; byla to nesčíslná síla kobylek, jimž dáno jméno berek. Na sto krokův od Viktorie spustily se na kraj bujně zelený; za čtvrt hodiny po té vzletěla zase všecka ta spousta, a cestovatelé postřehli ještě z dáli, že jsou stromy a keře úplně holé a lučiny jako posečeny. Zdálo se vskutku, jako by náhlá zima byla spálila krajinu silným mrazem.</p>

    <p class="e-bookprozatext">„Nuže, Joe?“</p>

    <p class="e-bookprozatext">„Nu, pane, je to velice podivné, ale zcela přirozené. Co dovede jedna kobylka v malém, to dovedou milliardy ve velkém.“</p>

    <p class="e-bookprozatext">„Je to děsný déšť,“ pravil lovec, „a řádí ještě strašlivěji než krupobití.“</p>

    <p class="e-bookprozatext">„A ochrany proti němu není,“ odpověděl Fergusson; „mnohdy připadlo obyvatelům zapáliti lesy, ba i sklizně, aby zarazili let těchto hmyzů; leč první řady zapadly do plamenův, uhasily je svou hmotou, a ostatní hejno hnalo se neodolatelně dále. Na štěstí vyrovnává se jaksi v těchto končinách škoda jimi způsobená; domorodci totiž sbírají ty hmyzy velkým počtem a s chutí je pojídají.“</p>

    <p class="e-bookprozatext">„Jsou to vzdušní krabové,“ pravil Joe a projevil lítost, že jich nemohl „pro poučenou“ okusit.</p>

    <p class="e-bookprozatext">K večeru kraj nabýval bažinatějšího rázu; lesy ustoupily osamělým skupinám stromů. Na březích řeky bylo rozeznati několik tabákových sadův a slatiny s hojnou pící. Na velkém ostrově objevilo se pak město Dženné s hliněnou mešitou s dvěma věžema a&nbsp;s ošklivým zápachem, vycházejícím z milionů vlaštovčích hnízd nahromaděných na jejich zdech.</p>

    <p class="e-bookprozatext">Několik vrcholků baobabů, mimos a datlovníků vyvstávalo mezi domy; i v noci zdál se býti ruch velice čilý. Dženné je vskutku městem silně kupeckým; dodáváť do Timbukta veškery jeho potřeby; lodice po řece a karavany stinnými cestami dopravují tam všelijaké výrobky jeho průmyslu.</p>

    <p class="e-bookprozatext">„Kdyby se tím neprotáhla naše cesta,“ pravil doktor, „neodolal bych pokušení sestoupiti v tomto městě; je tu zajisté nejeden Arab, který cestoval po Francii neb Anglii, a jemuž třebas není neznám způsob našeho pohonu. Ale nebylo by to moudré.“</p>

    <p class="e-bookprozatext">„Odložme tu návštěvu, až si vyjedeme podruhé,“ zasmál se Joe.</p>

    <p class="e-bookprozatext">„Mimo to, přátelé, odchyluje se vítr, nemýlím-li se, a počíná vanouti od východu; takové příležitosti nesmíme propásti.“</p>

    <p class="e-bookprozatext">Doktor vyhodil některé věci nyní již zbytečné; prázdné láhve a&nbsp;schránku na maso, která nebyla už k ničemu; po dařilo se mu udržeti Viktorii v pásmu jeho záměrům příznivějším.</p>

    <p class="e-bookprozatext">O čtvrté hodině ranní ozářily první paprsky sluneční Sego, hlavní město bambarrské, jež bylo snadno poznati po čtveru měst, z nichž se skládá, po maurských mešitách a po pramicích, neustále do rozličných čtvrtích obyvatele převážejících. Avšak jako byli cestovatelé sotva zahlédnuti, rovněž sami málo zahlédli, ujíždějíce rychle a přímo na severozápad. Obavy doktorovy tišily se ponenáhlu.</p>

    <p class="e-bookprozatext">„Ještě dva dni tímto směrem a při této rychlosti dospěli bychom řeky Senegala.“</p>

    <p class="e-bookprozatext">„A byli bychom v přátelské zemi?“ zeptal se lovec.</p>

    <p class="e-bookprozatext">„Ještě ne docela; ovšem kdyby nám Viktorie selhala, mohli bychom pak už doraziti do francouzských usedlostí! Vytrvá-li však ještě několik set kilometrů, dostaneme se bez trampot, beze strachu a bez nebezpečenstev až na západní pobřeží.“</p>

    <p class="e-bookprozatext">„A bude konec!“ řekl Joe. „Nu tím hůře! Kdybych se netěšil na to, jak budu vypravovat, nechtěl bych už nikdy vstoupit na zemi! Myslíte-li, pane, že se dá víra našim vyprávkám?“</p>

    <p class="e-bookprozatext">„Kdož ví, milý Joe? Ostatně jedné věci nebude lze nikdy popírat; na tisíce svědků vidělo nás, když jsme se vydali na cestu na jedné straně Afriky; na tisíce svědkův uvidí nás, až dojdeme na druhé straně.“</p>

    <p class="e-bookprozatext">„To by bylo těžko tvrditi, že jsme nepřeletěli pevninu,“ ozval se Kennedy.</p>

    <p class="e-bookprozatext">„Ach! pane Samuele!“ pravil Joe s hlubokým vzdechem, „budu nejednou želet těch zlatonosných křemenů! To by bylo dodalo váhy našim příběhům a pravděpodobnosti našim vyprávkám. Kdybych byl obmyslil každého posluchače grammem zlata, byl bych si sehnal hezký dav, který by mě zbožně poslouchal, ba se mi i obdivoval!“</p>
  </div>
</body>
</html>
