<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_47"><a class="calibre1" id="_Toc366745692">XLII.</a></p>

    <p class="e-bookdejapoznamky">Šlechetný zápas.&nbsp;–&nbsp;Poslední oběť.&nbsp;–&nbsp;Dmuchavkový přístroj.&nbsp;–&nbsp;Obratnost Joova.&nbsp;–&nbsp;Půlnoc.&nbsp;–&nbsp;Hlídka doktorova.&nbsp;–&nbsp;Hlídka Kennedyova.&nbsp;–&nbsp;Usne.&nbsp;–&nbsp;Požár.&nbsp;–&nbsp;Křiky a ryky.&nbsp;–&nbsp;Mimo dosah.</p>

    <p class="e-bookprozatext">Doktor Fergusson jal se určovati polohu dle výšky hvězd; byl od Senegala vzdálen sotva na čtyřicet kilometrů.</p>

    <p class="e-bookprozatext">„Vše, co můžeme učinit, přátelé,“ ujal se slova označiv si místo na mapě, „jest, abychom se dostali přes řeku; ale poněvadž tam není ani mostu ani lodic, dlužno se přes ni stůj co stůj dostati v baloně; a&nbsp;proto musíme si ještě ulehčit.“</p>

    <p class="e-bookprozatext">„Ale vždyť nevidím, jak si můžeme ulehčit,“ odpověděl lovec obávaje se o zbraně; „leč by některý z nás odhodlal se obětovat i, zůstat pozadu, a to je na mně, hlásím se o tu čest.“</p>

    <p class="e-bookprozatext">„Oho!“ ozval se Joe, „což pak není mým zvykem…“</p>

    <p class="e-bookprozatext">„Nejde o to, příteli, aby se člověk svrhl, nýbrž aby dorazil pěšky na africké pobřeží; jsem dobrý chodec, dobrý lovec…“</p>

    <p class="e-bookprozatext">„K tomu nikdy nepřivolím!“ namítal Joe.</p>

    <p class="e-bookprozatext">„Váš šlechetný zápas je zbytečný, stateční přátelé,“ pravil Fergusson; „doufám, že s námi nedojde do této krajnosti; ostatně kdyby bylo třeba, nerozloučili bychom se nikterak, nýbrž zůstali bychom pospolu a prošli tento kraj.“</p>

    <p class="e-bookprozatext">„Dobře promluveno,“ přisvědčil Joe; „malá procházka nám neuškodí.“</p>

    <p class="e-bookprozatext">„Ale dříve,“ vece doktor, „užijeme posledního prostředku, abychom ulehčili Viktorii.“</p>

    <p class="e-bookprozatext">„Jakého,“ zeptal se Kennedy; „jsem naň opravdu zvědav.“</p>

    <p class="e-bookprozatext">„Zbavíme se dmuchavkových schránek, Bunzenova sloupu a&nbsp;hadice; to jest váha skorem devíti set liber, s nimiž je těžko vléci se vzduchem.“</p>

    <p class="e-bookprozatext">„Ale, Samuele, čím vyvodíš pak napětí plynu?“</p>

    <p class="e-bookprozatext">„Ničím; obejdeme se bez napětí.“</p>

    <p class="e-bookprozatext">„Vždyť pak…“</p>

    <p class="e-bookprozatext">„Poslyšte mě, přátelé; vypočetl jsem velmi zevrubně, kolik nám zbývá vzestupné síly; stačí, aby nás unesla všecky tři a něco těch věcí, které nám zbývají; vážíme ledva pět set liber i s těma dvěma kotvama, které si hodlám ponechat.“</p>

    <p class="e-bookprozatext">„Milý Samuele,“ odvětil lovec, „v podobné věci má tvé slovo větší platnost nežli naše; ty‘s jediným soudcem okolností; rci, co máme učinit, a učiníme to.“</p>

    <p class="e-bookprozatext">„Jsem vám k službám, pane.“</p>

    <p class="e-bookprozatext">„Opětuji vám, přátelé, jakkoli je to vážné rozhodnutí, že dlužno obětovat náš přístroj.“</p>

    <p class="e-bookprozatext">„Obětujme jej,“ odtušil Kennedy.</p>

    <p class="e-bookprozatext">„Do díla!“ zvolal Joe.</p>

    <p class="e-bookprozatext">Nebyla to lehká práce; bylo třeba rozebírati přístrojek kousek po kousku; nejprv uvolněna směšovací schránka, pak schránka dmuchavková a posléze schránka, kde se dál rozklad vody; bylo potřebí spojených sil tří cestovatelů k vyrvání držadel ze dna loďky, do něhož byla pevně zadělána; leč Kennedy byl tak silný, Joe tak zručný, Samuel tak důmyslný, že se jim to podařilo; tyto různé části vyházeny po sobě z loďky i zmizely, zůstavivše široké mezery v&nbsp;hustém listí sykomor.</p>

    <p class="e-bookprozatext">„Černoši se asi podiví,“ pravil Joe, „až najdou podobné předměty v lese; jsou s to, aby si je povýšili za modly!“</p>

    <p class="e-bookprozatext">Po té došlo na roury ústící do balonu, které byly spojeny s hadicí. Joovi podařilo se přeříznouti několik stop nad loďkou kaučukové články; s rourami však byla větší potíž, poněvadž držely vrchním koncem, jsouce mosazným drátem připevněny k samému kruhu záklopky.</p>

    <p class="e-bookprozatext">Tu osvědčil Joe podivuhodnou obratnost; vyzuv se na boso, aby neporouchal obalu vylezl po síti přes kolísání až na témě balonu, a&nbsp;tam drže se rukou tohoto kluzkého povrchu, oddělal s neskonalou námahou vnější šrouby, jimiž byly roury upevněny. Roury povolily pak snadno a byly odstraněny spodkem, jejž uzavřeli neprodyšně silným úvazkem.</p>

    <p class="e-bookprozatext">Viktorie, zbavená této značné tíže, vzpřímila se ve vzduchu a&nbsp;napínala mocně kotviční vazák.</p>

    <p class="e-bookprozatext">O půlnoci byly tyto rozličné práce šťastně skončeny, ačkoli cestovatele nemálo unavily. Povečeřeli na chvat pemmikanu a&nbsp;studeného grogu, neboť doktor neměl již žáru, který by posloužil Joovi.</p>

    <p class="e-bookprozatext">Ostatně Joe a Kennedy klesali únavou.</p>

    <p class="e-bookprozatext">„Lehněte si a spěte, přátelé,“ pravil k nim Fergusson; „vezmu si na starost první hlídku; ve dvě hodiny vzbudím Kennedye; ve čtyři hodiny vzbudí Joa;&nbsp;–&nbsp;v šest hodin vydáme se na cestu, a kéž nás nebesa za tohoto posledního dne ještě ostříhají!“</p>

    <p class="e-bookprozatext">Nedavše se dále pobízeti, natáhli se dva soudruzi doktorovi na dno loďky a usnuli spánkem rovněž náhlým, jako tvrdým.</p>

    <p class="e-bookprozatext">Noc byla klidna; několik mračen přesunulo se přes poslední čtvrt měsíce, jehož nejasné paprsky ledva pronikaly temnotou. Fergusson, opíraje se loktem o kraj loďky, rozhlížel se vůkol sebe; pozoroval bedlivě tmavou listnatou roušku, jež se mu rozkládala pod nohama, zamezujíc mu pohled na zemi; všeliký šramot zdál se mu podezřelým; ani šelest listí neušel jeho pozornosti.</p>

    <p class="e-bookprozatext">Byl v náladě, kterou samota činí tím vnímavější, a za níž neurčitá hrůza obchází smysly. Na sklonku podobné cesty, když již již ociťuje se u cíle, překonav tolikeré překážky, podléhá člověk obavám tím trapnějším, dojmům tím mocnějším, i zdá se mu, jako by toužený cíl před ním prchal.</p>

    <p class="e-bookprozatext">Kromě toho nemělo nynější postavení nic konejšivého do sebe; nalézaliť se v barbarské zemi a na plavidle, které mohlo přes tu chvíli vypověděti službu. Doktor nespoléhal již na balon, jako dříve; ta tam byla doba, kdy jej směle řídil, moha se naň úplné bezpečiti.</p>

    <p class="e-bookprozatext">Jsa zmítán těmito dojmy, doktor domníval se chvílemi doslýchati neurčité šramoty, vycházející z širých těch lesů; ba zdálo se mu, že mezi stromy prošlehl náhlý záblesk;&nbsp;–&nbsp;díval se bystře a zamířil noční dalekohled v tu stranu; avšak nic se neukázalo, ba podobalo se, jako by zavládlo ticho ještě hlubší.</p>

    <p class="e-bookprozatext">Fergussona šálil bezpochyby přelud; naslouchal, aniž pochytil zvuku sebe slabšího. Ježto pak uplynuly hodiny jeho hlídky, vzbudil Kennedye, vložil mu na srdce, aby bděl co nejostražitěji, a lehl si k&nbsp;Joovi, který spal spánkem spravedlivých.</p>

    <p class="e-bookprozatext">Kennedy zapálil si klidně dýmku a mnul si oči, které stěží otvíral; uvelebiv se do kouta, jal se silně dýmati, aby zaplašil spaní.</p>

    <p class="e-bookprozatext">Kolem něho bylo rozloženo hrobové ticho; lehký větřík ševelil stromovými korunami a pohupoval zlehka loďkou, kolébaje lovce ve spánek, jenž naň doléhal mimo vůli; bráně se mu, otevřel několikrát víčka, vyslal do noci několik z těch pohledů, které nevidí, a usnul posléze, podlehnuv umdlenosti.</p>

    <p class="e-bookprozatext">Jak dlouho tonul v této nevědomé ospalosti? Neměl o tom ani zdání při procitnutí, které způsobil najednou nenadálý praskot.</p>

    <p class="e-bookprozatext">Promnul si oči a vstal. Mocný žár sálal mu do obličeje. Les byl v&nbsp;plamenech.</p>

    <p class="e-bookprozatext">„Hoří! hoří!“ vzkřikl, nechápaje, co se děje.</p>

    <p class="e-bookprozatext">Jeho dva druzi vyskočili.</p>

    <p class="e-bookprozatext">„Co jest?“ otázal se Samuel.</p>

    <p class="e-bookprozatext">„Požár!“ odvětil Joe. „Ale kdož asi…“</p>

    <p class="e-bookprozatext">V tom strhl se hlučný ryk pod listím jasné ozářeným.</p>

    <p class="e-bookprozatext">„Ha! divoši!“ zvolal Joe. „Založili oheň v lese, aby nás jistěji upálili!“</p>

    <p class="e-bookprozatext">„Talibasové! bezpochyby marabutové Al-Hadžiovi!“ pravil doktor.</p>

    <p class="e-bookprozatext">Ohnivý kruh svíral Viktorii; praskot suchého dříví mísil se se sykotem čerstvých větví; liany, lupeny, všecky živoucí části tohoto rostlinstva svíjely se ve zhoubném živlu; zraky zřely toliko plamenné moře; mohutné stromy obrážely se černě v té výhni a jich větve sršely uhlíky do běla rozžhavené;&nbsp;–&nbsp;tato plápolající spousta, tento požár odrážel se na oblacích rudou záplavou a cestovatelům zdálo se, že jsou obemknuti ohnivou koulí.</p>

    <p class="e-bookprozatext">„Prchněme!“ vzkřikl Kennedy, „na zemi! tam jediné kyne nám spása!“</p>

    <p class="e-bookprozatext">Leč Fergusson zadržel ho pevnou rukou, a přiskočiv ku kotvičnímu vazáku, přeťal jej na ráz sekerou. Plameny, šlehajíce k&nbsp;balonu, plazily se již po jeho osvětlených stěnách; avšak Viktorie, vybavená z pout, vznesla se do povětří výše než na tisíc stop.</p>

    <p class="e-bookprozatext">Strašlivý křik strhl se dole v lese, provázen jsa silnými třesky palných zbraní; balon zamířil k západu, byv uchvácen proudem, jenž rozvanul se na úsvitě.</p>

    <p class="e-bookprozatext">Byly čtyři hodiny z rána.</p>
  </div>
</body>
</html>
