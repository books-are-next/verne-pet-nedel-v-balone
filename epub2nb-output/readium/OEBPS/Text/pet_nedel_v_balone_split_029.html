<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_32"><a class="calibre1" id="_Toc366745677">XXVII.</a></p>

    <p class="e-bookdejapoznamky">Děsné vedro.&nbsp;–&nbsp;Přeludy.&nbsp;–&nbsp;Poslední krůpěje vody.&nbsp;–&nbsp;Zoufalá noc.&nbsp;–&nbsp;Samovražedný pokus.&nbsp;–&nbsp;Samum.&nbsp;–&nbsp;Oasa.&nbsp;–&nbsp;Lev a lvice.</p>

    <p class="e-bookprozatext">Nazejtří bylo první starostí doktorovou podívati se na tlako měr. Postřehl stěží na rtuťovém sloupci klesnutí zcela nepatrné.</p>

    <p class="e-bookprozatext">„Nic!“ pravil si, „nic!“</p>

    <p class="e-bookprozatext">Vylezl z loďky a zkoumal povětrnost; totéž horko, tatáž jasnost, tatáž nepohnutost.</p>

    <p class="e-bookprozatext">„Což si musíme zoufat?“ zvolal.</p>

    <p class="e-bookprozatext">Joe ani nehlesl, jsa zabrán v myšlenky a obíraje se svým zámyslem výzkumným.</p>

    <p class="e-bookprozatext">Kennedy vstal, jsa silně churav a zmítán znepokojivou předrážděností. Trpěl strašlivě žízní. Opuchlý jeho jazyk a rty sotva byly s to, aby vydaly ze sebe zvuk.</p>

    <p class="e-bookprozatext">Zbývalo ještě několik kapek vody; každý to věděl, každý na ně myslil, každého to k ní pudilo; leč nikdo neodvážil se hnouti ani na krok.</p>

    <p class="e-bookprozatext">Tito tři soudruzi, tito tři přátelé pohlíželi na sebe vyděšenýma očima, s pocitem zvířecí lačnosti, která se jevila zvláště na Kennedyovi; jeho mohutné ústrojí podléhalo rychleji těmto nesnesitelným újmám; po všechen den nevyšel z horečného třeštění; chodil sem a tam, vyrážeje ze sebe chraplavé výkřiky, hryza se v&nbsp;pěsti, jsa hotov prokousati si žíly, aby se napil krve.</p>

    <p class="e-bookprozatext">„Ha!“ zvolal, „země žízně! budeš brzy nazvána zemí zoufalství!“</p>

    <p class="e-bookprozatext">Po té byl zachvácen úplnou bezvládností; bylo slyšeti toliko sípání jeho dechu mezi naběhlými rty.</p>

    <p class="e-bookprozatext">K večeru připadl rovněž na Joa blouznivý záchvat; širá ta písečná oasa zdála se mu býti nesmírným rybníkem s čistou, jasnou vodou; nejednou vrhl se na tu rozpálenou půdu, aby se napil, a vstal zase, maje ústa plná prachu.</p>

    <p class="e-bookprozatext">„Hrom a peklo!“ zvolal hněvivě, „vždyť je ta voda slaná!“</p>

    <p class="e-bookprozatext">V tom pak, zatím co Fergusson a Kennedy leželi bez hnutí, jala se ho neodolatelná myšlenka, aby vypil těch několik krůpějí vody, ještě v zásobě jsoucích. Byla silnější než on; zamířil k loďce, šoupaje se po kolenou, vyhledal očima láhev, chovající v sobě ten mok, mrštil po něm chtivým pohledem, a uchopiv láhev, povznesl ji ke rtům.</p>

    <p class="e-bookprozatext">Tu zaslechl tato slova srdcervoucím hlasem pronesená:</p>

    <p class="e-bookprozatext">„Pít! pít!“</p>

    <p class="e-bookprozatext">Byl to Kennedy, jenž se k němu vlekl; nešťastník budil útrpnost, prose s pláčem na kolenou.</p>

    <p class="e-bookprozatext">Joe, pláče rovněž, podal mu láhev, a Kennedy vypil obsah její do poslední kapky.</p>

    <p class="e-bookprozatext">„Díky!“ pravil.</p>

    <p class="e-bookprozatext">Avšak Joe ho neslyšel; svalil se jak on na písek.</p>

    <p class="e-bookprozatext">Co se dálo za této strašlivé noci, neví se. Leč v úterý ráno cítili nešťastníci, jak se jim údy ponenáhlu vysušují v té ohnivé záplavě, ze slunce se linoucí. Když chtěl Joe povstati, nebyl s to; nemohl vykonati svůj záměr.</p>

    <p class="e-bookprozatext">Rozhlédl se kolem sebe. V loďce seděl malátně doktor s pažema na hrudi přeloženýma, zíraje do prázdna s blbou utkvělostí na nějakou domnělou věc. Z Kennedye šla hrůza; kýval hlavou se strany na stranu jako dravec v kleci.</p>

    <p class="e-bookprozatext">Najednou spočinuly zraky lovcovy na jeho karabině, jejíž pažba čněla nad kraj loďky.</p>

    <p class="e-bookprozatext">„Ha!“ vykřikl povstav s nadlidským úsilím.</p>

    <p class="e-bookprozatext">Jsa pomaten, šílen vrhl se na zbraň a zamířil si její hlaveň do úst.</p>

    <p class="e-bookprozatext">„Pane! pane!“ zvolal Joe přiskočiv k němu.</p>

    <p class="e-bookprozatext">„Nech mne! jdi,“ chraptěl Skot.</p>

    <p class="e-bookprozatext">Oba zápasili spolu zuřivě.</p>

    <p class="e-bookprozatext">„Pusť, sic tě zabiju!“ křičel Kennedy.</p>

    <p class="e-bookprozatext">Ale Joe mocně se naň upínal; takto zápolili skoro minutu, aniž si jich doktor povšiml, jak se zdálo; v půtce karabina náhle spustila; uslyšev třesk doktor vstal přímo jako duch; díval se kolem sebe. Avšak z čista jasna zjaří se jeho zraky, ruka jeho vztáhne se k&nbsp;obzoru, i zvolá hlasem, jenž neměl už nic lidského do sebe:</p>

    <p class="e-bookprozatext">„Tam! tam! tam! dole!“</p>

    <p class="e-bookprozatext">V jeho posunku jevila se taková ráznost, že Joe a Kennedy se pustili a oba se podívali.</p>

    <p class="e-bookprozatext">Pláň zmítala se jako rozvzteklené moře v čas bouře; písečné vlny vzdouvaly se jedna nad druhou prostřed hustého prachu; od jihovýchodu přicházel ohromný sloup, kolotaje se s úžasnou rychlostí; slunce zmizelo za neproniknutelným mrakem, jehož náramný stín sahal ak k Viktorii; zrnka jemného písku řinula se s&nbsp;lehkost tekutých molekul, a tento příliv mohutněl přes tu chvíli.</p>

    <p class="e-bookprozatext">Rázný záblesk naděje zazářil v očích Fergussonovi.</p>

    <p class="e-bookprozatext">„Samum!“ zvolal.</p>

    <p class="e-bookprozatext">„Samum!“ opáčil Joe nevalně rozuměje.</p>

    <p class="e-bookprozatext">„Tím lépe!“ vzkřikl Kennedy se zoufalým vztekem, „tím lépe! umřeme!“</p>

    <p class="e-bookprozatext">„Tím lépe!“ odvětil doktor, „budeme naopak žít!“</p>

    <p class="e-bookprozatext">Jal se chvatně vyhazovati písek, jímž byla loďka obtěžkána.</p>

    <p class="e-bookprozatext">Jeho druzi pochopivše konečně přispěli mu pomocí a usedli po jeho boku.</p>

    <p class="e-bookprozatext">„A teď, Joe,“ vece doktor, „vyhoď mi asi padesát liber té zlaté rudy!“</p>

    <p class="e-bookprozatext">Joe učinil tak neváhaje a přece pocítil cosi jako prchavou lítost. Balon se vznesl.</p>

    <p class="e-bookprozatext">„Byl čas!“ zvolal doktor.</p>

    <p class="e-bookprozatext">Samum přihnal se vskutku rychle jako blesk. Kdyby se byli o&nbsp;chvilku opozdili, byla by Viktorie bývala rozdrcena, na kousky rozervána, nadobro zničena. Uchvátilať ji náramná smršť; byla zasypána deštěm písku.</p>

    <p class="e-bookprozatext">„Ještě přítěž!“ vzkřikl doktor na Joa.</p>

    <p class="e-bookprozatext">„Už,“ odpověděl Joe svrhnuv těžký kus křemene.</p>

    <p class="e-bookprozatext">Viktorie vystoupila rychle nad smršť, avšak octnuvši se v&nbsp;ohromném proudě vzduchovém, byla unášena s nevypočitatelnou rychlostí nad tím kolotavým mořem. Samuel, Dick a Joe nemluvili; dívali se a doufali, jsouce mimo to poobčerstveni větrem tohoto víru. Ve tři hodiny vichr se ztišil; písek, opět na zemi padaje, utvořil nesčíslný počet kopců; obloha nabyla zase dřívějšího klidu.</p>

    <p class="e-bookprozatext">Viktorie stanuvši opět vznášela se u úvozu oasy, ostrova porostlého zeleným stromovím a vyvstalého nad hladinou tohoto okeanu.</p>

    <p class="e-bookprozatext">„Voda! voda je tam!“ zvolal doktor.</p>

    <p class="e-bookprozatext">Otevřel ihned vrchní záklopku, a vypouštěje vodík, snesl se zvolna na dvě stě krokův od oasy.</p>

    <p class="e-bookprozatext">Za čtyři hodiny byli cestovatelé urazili vzdálenost tří set osmdesáti kilometrů.</p>

    <p class="e-bookprozatext">Za chvilku uvedena loďka v rovnováhu a Kennedy vyskočil na zemi, maje v zápětí Joa.</p>

    <p class="e-bookprozatext">„Vezměte ručnice!“ zvolal doktor, „vezměte ručnice a buďtež obezřelí.“</p>

    <p class="e-bookprozatext">Dick uchvátil svou karabinu, a Joe vybral si namátkou jednu z&nbsp;ručnic. Zamířili rychle ke stromům a zabrali se pod tento svěží zelený krov, jenž jim zvěstoval hojné prameny; nevšimli si širokých tlapějí, čerstvých stop, které se tu a tam jevily ve vlhké půdě.</p>

    <p class="e-bookprozatext">Najednou rozlehl se zářev na dvacet krokův od nich.</p>

    <p class="e-bookprozatext">„To zařval lev!“ pravil Joe.</p>

    <p class="e-bookprozatext">„Tím lépe!“ odtušil rozjitřený lovec, „budeme se bít! Člověk je silný, když nejde o nic jiného, než aby se bil.“</p>

    <p class="e-bookprozatext">„Opatrně, pane Dicku, jen opatrně! na životě jednoho závisí život všech.“</p>

    <p class="e-bookprozatext">Ale Kennedy ho neposlouchal; bral se dále s planoucíma očima a&nbsp;s karabinou u líce, jsa hrozný ve své odvaze. Pod palmou krčil se obrovský lev s černou hřívou v útočném postoji. Sotva zočil lovce, vymrštil se; nežli však dopadl země, stihla ho kulka do srdce; svalil se mrtev.</p>

    <p class="e-bookprozatext">„Hurá! hurá!“ vzkřikl Joe.</p>

    <p class="e-bookprozatext">Kennedy rozběhl se ke studnici, uklouzl na vlhkých stupních a&nbsp;upadl před čestvým pramenem, v němž smočil hltavě rty; Joe následoval jeho příkladu a pak už bylo slyšeti jen mlaskot jazykem, jako když zvířata hasí žízeň.</p>

    <p class="e-bookprozatext">„Mějme se na pozoru, pane Dicku,“ řekl Joe, nabíraje dechu. „Nepijme příliš.“</p>

    <p class="e-bookprozatext">Ale Dick neodpovídaje pil dále. Ponořil si hlavu i ruce do blahodějné vody; opíjel se.</p>

    <p class="e-bookprozatext">„A pan Fergusson?“ ozval se Joe.</p>

    <p class="e-bookprozatext">Toto jediné slovo vrátilo Kennedyovi smysly; naplnil láhev, kterou přinesl s sebou, a obrátil se ke schodům studny. Ale jaký byl jeho úžas! Neprůhledné, obrovské tělo zavíralo její vchod. Joe, který šel za Dickem, byl nucen ucouvnouti s ním.</p>

    <p class="e-bookprozatext">„Jsme zavřeni.“</p>

    <p class="e-bookprozatext">„Toť nemožno! co to znamená?…“</p>

    <p class="e-bookprozatext">Dick nedopověděl; strašlivý zářev zvěstoval mu, s jakým novým nepřítelem jest mu činiti.</p>

    <p class="e-bookprozatext">„Druhý lev!“ zvolal Joe.</p>

    <p class="e-bookprozatext">„Nikoli, nýbrž lvice! Ha! prokletá šelmo, počkej,“ pravil lovec, nabíjeje chvatně karabinu.</p>

    <p class="e-bookprozatext">V druhém okamžiku vystřelil, ale dravec zmizel.</p>

    <p class="e-bookprozatext">„Ku předu!“ vzkřikl.</p>

    <p class="e-bookprozatext">„Ne, pane Dicku, ne, neusmrtil jste ji rázem; její tělo bylo by se svalilo až sem; je hotova skočiti na prvního z nás, který se ukáže, a&nbsp;po tom je veta!“</p>

    <p class="e-bookhvezdickystred"><img alt="" class="calibre31" src="../Images/image017.jpg" /></p>

    <p class="e-booklicenceobrazek">Večer byl rozkošný a minul ve svěžím chládku.</p>

    <p class="e-bookprozatext">„Ale co počít? Vyjít musíme. Vždyť Samuel na nás čeká!“</p>

    <p class="e-bookprozatext">„Přilákejme šelmu; vezměte mou ručnici a dejte mi svou karabinu.“</p>

    <p class="e-bookprozatext">„Co zamýšlíš?“</p>

    <p class="e-bookprozatext">„Uvidíte.“</p>

    <p class="e-bookprozatext">Joe svlékl plátěnou kazajku, ovinul ji na konec hlavně a vystrčil nad otvor jako vnadu. Rozlícená šelma vrhla se na ni; Kennedy stál u schodů na číhané a roztříštil jí kulí lopatku. Lvice svalila se řvouc na stupně a porazila Joa. Když se hodný jonák již již domníval, že obrovské tlapy zvířete naň dopadají, zahučela druhá rána a v otvoru objevil se doktor Fergusson, drže v ruce pušku, z níž se ještě kouřilo.</p>

    <p class="e-bookprozatext">Joe povstal rychle, překročil tělo šelmino a podal pánovi láhev s&nbsp;vodou.</p>

    <p class="e-bookprozatext">Povznésti ji ke rtům a napolo vyprázdniti bylo Fergussonovi činem okamžiku, a tři cestovatelé děkovali z nejhlubších útrob Prozřetelnosti, která je tak zázračně zachránila.</p>
  </div>
</body>
</html>
