<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_22"><a class="calibre1" id="_Toc366745667">XVII.</a></p>

    <p class="e-bookdejapoznamky">Hory Měsíčné.&nbsp;–&nbsp;Zelené moře.&nbsp;–&nbsp;Vyhozená kotva.&nbsp;–&nbsp;Vlečný slon.&nbsp;–&nbsp;Rychlá palba.&nbsp;–&nbsp;Smrt tlustokožcova.&nbsp;–&nbsp;Polní pec.&nbsp;–&nbsp;Hostina na trávě.&nbsp;–&nbsp;Noc na zemi.</p>

    <p class="e-bookprozatext">V pondělí okolo šesti hodin ráno vyhouplo se slunce nad obzor; mračna se rozptýlila, a čiperný vítr províval svěžestí jeho jitřní první paprsky.</p>

    <p class="e-bookprozatext">Země všecka vonící objevila se opět zrakům cestovatelů. Balon, točící se na místě v protivných proudech, byl sotva urazil kousek cesty; doktor zmírniv napětí vodíku sestupoval, aby zachytil směr více půlnoční. Dlouho hledal nadarmo; vítr unášel jej na západ až na dohled proslulých Měsíčných hor, které kupily se polokruhem okolo cípu jezera Tanganiky; jich řetěz, trochu trhaný, rýsoval se na modravém obzoru; mohlo se říci, že jest to přirozené opevnění, zřízené proti těm, kdož chtí probádati střední Afriku. Některé osamělé kužele nesly na sobě stopy věčného sněhu.</p>

    <p class="e-bookprozatext">„Hle, jsme v neprozkoumané zemi,“ pravil doktor, „kapitán Burton pronikl daleko na západ, ale nepodařilo se mu dosáhnouti těchto proslulých hor; dokonce i popíral, že existují, jakž to tvrdil Speke, jeho soudruh, a ujišťoval, že hory ty zrodily se ve fantasii Spekeově; my, přátelé, nemůžeme o tom pranic pochybovati.“</p>

    <p class="e-bookprozatext">„A překročíme je?“ tázal se Kennedy.</p>

    <p class="e-bookprozatext">„Nikoliv, dá-li Bůh; doufám, že dostanu příznivý vítr, který mne zanese k rovníku; vyčkám jej, bude-li třeba, naložím š Viktorií jako s&nbsp;lodí, která za protilehlých větrů vyhazuje kotvu.“</p>

    <p class="e-bookprozatext">Předvídání doktorovo se splnilo. Když byla Viktorie vyzkoumala různé výšky, plula směrem severovýchodním prostřední rychlostí.</p>

    <p class="e-bookprozatext">„Máme dobrý směr,“ pravil, pozoruje kompas, „a jsme asi dvě stě stop nad zemí&nbsp;–&nbsp;vesměs to okolnosti příznivé k seznání těchto nových končin; kapitán Speke na své cestě k objevení jezera Ukereve postupova více k východu, přímou čarou přes Kazeh.“</p>

    <p class="e-bookprozatext">„Poplujeme takto dlouho?“ tázal se Kennedy.</p>

    <p class="e-bookprozatext">„Snad. Naším cílem jest dosáhnouti některého bodu poblíže pramenů Nilu, i musíme uraziti přes šest set mil, bychom dosáhli nejkrajnější hranice, jíž dosáhli badatelé, kteří přišli od severu.“</p>

    <p class="e-bookprozatext">„A nevkročíme nohou na zem,“ prohodil Joe, „aby naše nohy trochu okřály?“</p>

    <p class="e-bookprozatext">„Zajisté že ano; musíme ostatně šetřiti svými potravinami a tu, dobrý Dicku, budeš nás moci zásobiti čerstvým masem.“</p>

    <p class="e-bookprozatext">„Jakým jen bude ti libo, příteli Samueli.“</p>

    <p class="e-bookprozatext">„Obnovíme též svoji zásobu vody, kdož ví, zdaž neocitneme se v&nbsp;krajinách vyprahlých?&nbsp;–&nbsp;Člověk nemůže býti ani dost opatrný.“</p>

    <p class="e-bookprozatext">O poledni byla Viktorie na 29° 15' délky a 3° 15' šířky. Minula ves Ujofu, nejzazší severní hranici uňamvezskou, míříc k jezeru Ukereve, jehož nebylo lze posud dozříti.</p>

    <p class="e-bookprozatext">Národové obývající při rovníku zdají se býti vzdělanější a jsou podřízeni samovládcům, jichž zvůle ničím není obmezena; nejjednotnějším útvarem státním mezi nimi jest říše Karagve.</p>

    <p class="e-bookprozatext">Tři cestovatelé usnesli se na tom, že přistanou k zemi na prvním vhodném místě. Chtěli učiniti delší zastávku, a vzducholoď podrobena bedlivé přehlídce; plamen dmuchavky zmírněn; kotvy s&nbsp;loďky spuštěné smýkaly se v brzku vysokou travou nesmírné prérie; s jisté výšky podobalo se, že je porostlá hladkou pažití, ale tato pažiť byla vskutku houštinou zvýší sedmi až osmi stop.</p>

    <p class="e-bookprozatext">Viktorie dotýkala se těchto travin, neohýbajíc jich, jak obrovský motýl. V&nbsp;úzoru nebylo překážky. Bylo to, ať tak díme, zelené moře bez jediného úskalí.</p>

    <p class="e-bookprozatext">„Takto poletíme asi dlouho,“ ozval se Kennedy; „nevidím ani jediného stromu, k němuž bychom se přiblížili; zdá se mi, že je po honbě.“</p>

    <p class="e-bookprozatext">„Sečkej, milý Dicku; v této trávě vyšší než ty nemohl bys honiti; však najdeme na konec příhodné místo.“</p>

    <p class="e-bookprozatext">Byla to v pravdě rozkošná projížďka, hotová plavba po tom moři tak zeleném, téměř průzračném a vanoucím větrem slabě zčeřeném. Loďka zasluhovala věru toho jména, leda že chvílemi vyletělo z&nbsp;vysoké trávy s tisícerým veselým křikem hejno ptáků stkvělých barev; kotvy nořily se do tohoto květnatého jezera, orajíce brázdu, která se za nimi scelovala jako rýha ve vodě za korábem.</p>

    <p class="e-bookprozatext">Najednou otřásl balonem silný náraz; kotva utkvěla mimo pochybu v štěrbině skály skryté v tomto obrovském trávníku.</p>

    <p class="e-bookprozatext">„Uvázli jsme,“ pravil Joe.</p>

    <p class="e-bookprozatext">„Nuže, spusť žebřík,“ odtušil lovec.</p>

    <p class="e-bookprozatext">Nežli dopověděl, rozlehl se vzduchem pronikavý ryk, a třem cestovatelům hrnula se z úst tato slova propletená výkřiky:</p>

    <p class="e-bookprozatext">„Co to?“</p>

    <p class="e-bookprozatext">„Podivné zvuky!“</p>

    <p class="e-bookprozatext">„Pozor! ujíždíme!“</p>

    <p class="e-bookprozatext">„Kotva se vyrvala.“</p>

    <p class="e-bookprozatext">„Ne, ne, drží posud,“ pravil Joe, tahaje za provaz.</p>

    <p class="e-bookprozatext">„To se pohybuje skalisko!“</p>

    <p class="e-bookprozatext">V trávě rozvířil se náramný ševel, a v druhém okamžiku vyvstala nad ni dlouhá, zakřivená podoba.</p>

    <p class="e-bookprozatext">„Had!“ lekl se Joe.</p>

    <p class="e-bookprozatext">„Had!“ vzkřikl Kennedy natahuje kohoutek u karabiny.</p>

    <p class="e-bookprozatext">„Aj, co vám připadá!“ řekl doktor; „vždyť jest to chobot slona.“</p>

    <p class="e-bookprozatext">„Slona, Samuele?“</p>

    <p class="e-bookprozatext">A to praviv přiložil Kennedy zbraň k líci.</p>

    <p class="e-bookprozatext">„Počkej, Dicku, počkej!“&nbsp;–</p>

    <p class="e-bookprozatext">„Na mou věru! To zvíře nás vleče.“</p>

    <p class="e-bookprozatext">„A dobrým směrem, Joe, dobrým směrem.“</p>

    <p class="e-bookprozatext">Slon ubíhal dosti rychle; dorazil v brzku na holinu, kde jej bylo viděti celého; po obrovské postavě poznal doktor samce znamenitého druhu; honosil se dvěma modravými kly, ku podivu pěkně prohnutými, které byly zdélí as osmi stop; háky kotevní tkvěly pevně mezi nimi.</p>

    <p class="e-bookprozatext">Zvíře nadarmo snažilo se zbaviti chobotem provazu, který je poutal k loďce.</p>

    <p class="e-bookprozatext">„Ku předu! chutě!“ zvolal Joe všecek rozradostněný, pobízeje ke spěchu tento divný povoz. „Tu máme zase nový způsob cestování! S&nbsp;koněm nic není! slon, prosím, to je něco.“</p>

    <p class="e-bookprozatext">„Ale kam nás zavleče?“ zeptal se Kennedy mávaje karabinou, která ho pálila v rukou.</p>

    <p class="e-bookprozatext">„Vleče nás tam, kam chceme jíti, milý Dicku! Jen strpení!“</p>

    <p class="e-bookprozatext">„,Wig a more! wig a more!‘ jak říkají skotští sedláci,“ zvolal veselý Joe. „Ku předu! ku předu!“</p>

    <p class="e-bookprozatext">Zvíře dalo se do rychlejšího cvalu; pohazovalo chobotem na pravo i na levo, a skákajíc zmítalo zprudka loďkou. Doktor třímaje sekeru v ruce byl hotov přetíti provaz, kdyby bylo třeba.</p>

    <p class="e-bookprozatext">„Avšak,“ pravil, „s kotvou se rozžehnáme teprv, až bude nejhůř.“</p>

    <p class="e-bookprozatext">Tento běh ve vleku slonově trval skoro půldruhé hodiny; zvíře nezdálo se býti nijak unaveno; tito mohutní tlustokožci jsou schopni velkých pochodů a každodenně dovedou uraziti ohromné vzdálenosti jako velryby, jimž se podobají hmotou a rychlostí.</p>

    <p class="e-bookprozatext">„Na mou věru,“ podotekl Joe, „zaháčili jsme velrybu a&nbsp;následujeme jen příkladu velrybářů na lovu.“</p>

    <p class="e-bookprozatext">Než půda nabývala jiného rázu, a proto byl doktor nucen změniti hybnou sílu.</p>

    <p class="e-bookprozatext">Na severu prérie zdálí asi pěti kilometrův objevil se hustý les trnovníkový; nastala tudíž potřeba zhostiti balon vozataje.</p>

    <p class="e-bookprozatext">Kennedyovi uloženo, aby učinil přítrž běhu slonovu; přiložil karabinu k líci; avšak jeho stanovisko nebylo k tomu příhodné, by mohl zasáhnouti zvíře se zdarem; první kulka vypálená do lebky rozpleskla se jako na železné desce; zdálo se, že slonu neublížila ani dost málo; uslyšev třesknutí zbystřil krok, a jeho rychlost rovnala se rychlosti koně tryskem uhánějícího.</p>

    <p class="e-bookprozatext">„U čerta!“ zvolal Kennedy.</p>

    <p class="e-bookprozatext">„Jaká to tvrdá hlava!“ žasl Joe.</p>

    <p class="e-bookprozatext">„Zkusíme několik kuželovitých kulí za lopatku,“ pravil Dick nabiv pečlivě karabinu, i vystřelil.</p>

    <p class="e-bookprozatext">Zvíře vyrazilo ze sebe strašlivý ryk a uhánělo tím rychleji dále.</p>

    <p class="e-bookprozatext">„Vidím,“ řekl Joe ozbrojiv se jednou z ručnic, „že vám musím pomoci, pane Dicku, sice tomu nebude konec.“</p>

    <p class="e-bookprozatext">A dvé kulí zarylo se zvířeti do slabin.</p>

    <p class="e-bookprozatext">Slon stanul, vztyčil chobot a dal se zase největším hurtem v úprk k lesu; potřásal ohromnou hlavou, a z ran valila se mu krev proudy.</p>

    <p class="e-bookprozatext">„Palme dále, pane Dicku.“</p>

    <p class="e-bookprozatext">„A to rychle,“ doložil doktor; „nejsme od lesa ani na dvacet sáhů!“</p>

    <p class="e-bookprozatext">Zahoukly opět dvě střelné rány, Slon učinil úžasný skok; loďka i&nbsp;balon zapraskaly, že se zdálo, jako by vše bylo na padrť; trhnutím vypadla doktorovi sekera z rukou na zemi.</p>

    <p class="e-bookprozatext">Tu nabylo postavení rázu děsivého; kotevní vazák pevně uvázlý nebylo lze ani odvázati, ani přeříznouti noži cestovatelů; balon blížil se kvapem k lesu; tu vjela zvířeti kule do oka v tom, když pozdvihlo hlavu; zastavilo se, váhalo; kolena mu poklesávala; obrátilo se bokem k lovci.</p>

    <p class="e-bookprozatext">„Kulku do srdce,“ pravil Dick, vypáliv naposledy z karabiny. Slon zařval úzkostí a bolestí; vztyčil se na okamžik toče chobotem; po té svalil se celou tíží na jeden z klů, jejž zlomil nadobro. Bylo po něm.</p>

    <p class="e-bookprozatext">„Jeho kel je zlomen!“ zvolal Kennedy. „Slonovina, jíž sto liber stálo by v Anglii třicet pět guinea-í!“<a class="pcalibre pcalibre1" href="../Text/pet_nedel_v_balone_split_047.html#_ftn37" id="_ftnref37" title=""><span class="e-bookzalozkyhorniindex9bChar calibre12 e-bookzalozkyhorniindex9bChar">[37]</span></a></p>

    <p class="e-bookprozatext">„Tolik?“ podivil se Joe spustiv se po kotevním provaze až na zemi.</p>

    <p class="e-bookprozatext">„Nač litovat, milý Dicku?“ odpověděl doktor Fergusson. „Což pak jsme obchodníky se slonovinou? Zdaž jsme sem přišli, abychom zbohatli?“</p>

    <p class="e-bookprozatext">Joe prohlížel kotvu; byla pevně zadrhnuta za kel, jenž zůsta neporušen. Samuel a Dik vyskočili na zemi, zatím co balon napolo splasklý kolébal se nad tělem slonovým.</p>

    <p class="e-bookprozatext">„Překrásné zvíře!“ zvolal Kennedy. „Jaký to trup! Neviděl jsem v&nbsp;Indii nikdy slona tak mohutného!“</p>

    <p class="e-bookprozatext">„To není nic divného, milý Dicku; středoafričtí sloni jsou ze všech nejkrásnější. Andersonové a Cummingové honili je v kapském okolí tak úsilně, že se stěhují k rovníku, kde je často zastihneme v četných stádech.“</p>

    <p class="e-bookprozatext">„Zatím doufám,“ ozval se Joe, „že tohoto trochu okusíme! Zavazuju se vystrojit vám chutný oběd na vrub tohoto zvířete. Pan Kennedy půjde honit na hodinu nebo dvě, pan Samuel vykoná prohlídku Viktorie, a já se zatím postarám o kuchyni.“</p>

    <p class="e-bookprozatext">„Vytkl jsi dobrý pořádek,“ odvětil doktor. „Dělej, jak se ti libí.“</p>

    <p class="e-bookprozatext">„Co je na mně,“ pravil lovec, „použiju dvouhodinné dovolené, kterou mi Joe ráčil udělit.“</p>

    <p class="e-bookprozatext">„Jdi, příteli, ale střez se neopatrnosti. Nevzdaluj se příliš.“</p>

    <p class="e-bookprozatext">„Upokoj se.“</p>

    <p class="e-bookprozatext">A Dick ozbrojený ručnicí zabral se do lesa.</p>

    <p class="e-bookprozatext">Po té dal se Joe do práce. Nejprve vyhrabal v zemi jámu zhloubí dvou stop; narovnal do ní suchých větví, jichž bylo hojnost po zemi a které pocházely z průklestů způsobených v lese slony, jichž stopy bylo viděti. Naplniv jámu navrstvil nad ní hranici zvýší dvou stop a&nbsp;podpálil ji.</p>

    <p class="e-bookprozatext">Pak přistoupil k mrtvému slonu, jenž byl padl sotva na deset sáhův od lesa; uřízl obratně chobot, který měl u kořene skoro dvě stopy šířky; vybral z něho nejchutnější část a přidal k ní jednu z&nbsp;rosolovitých noh zvířete; jsou to vskutku nejlepší kousky jako zubří hrb, medvědí tlapa nebo kančí hlava.</p>

    <p class="e-bookprozatext">Když hranice úplně shořela vnitř i vně, byla jáma, očištěná od popelu a oharků, velmi silně vyhřáta; slonní kusy zaobalené do vonných listů položeny na dno této pece na ručest zřízené a pokryty horkým popelem; potom narovnal Joe na tom na všem druhou hranici, a když dříví dohořelo, bylo maso zrovna upečeno.</p>

    <p class="e-bookprozatext">Tu vyňal Joe oběd z pece; položil tuto šťavnatou pečínku na zelené lupeny a přistrojil hostinu prostřed rozkošné pažiti; přinesl sucharů, kořalky, kávy a nabral z blízkého potoka čerstvé, čisté vody.</p>

    <p class="e-bookprozatext">Radost bylo pohleděti na tabuli takto upravenou, a Joe si pomyslil, ačkoli nebyl příliš hrdý, že jísti bude ještě větší radost.</p>

    <p class="e-bookprozatext">„Cesta bez únavy a bez nebezpečí!“ říkal si. „Jídlo vždycky v čas! stálá pohova! čeho si může člověk ještě přát? A ten hodný pan Kennedy nechtěl s námi jít!“</p>

    <p class="e-bookprozatext">Doktor Fergusson pak podroboval vzducholoď důkladné prohlídce. Zdálo se, že bouří neutrpěla; dykyta a gutaperča obstály ku podivu; změřiv nynější vyvýšenost půdy a vypočítav vzestupnou sílu balonu, poznal s uspokojením, že vodíku neubylo; obal zůstal až posud úplně neprodyšný.</p>

    <p class="e-bookprozatext">Cestovatelé vyjeli teprva před pěti dny ze Zanzibara; pemmikan nebyl ještě načat; zásoby sucharův a konservovaného masa stačily na dlouhou cestu; bylo tudíž jen přibrati vody.</p>

    <p class="e-bookprozatext">Roury a hadice zdály se býti v dokonalém stavu; jsouce opatřeny kaučukovými články, snesly výtečně veškery otřesy a zmítání balonu.</p>

    <p class="e-bookprozatext">Skončiv prohlídku spořádal doktor své poznámky. Provedl velezdařilý nákres okolní krajiny s prérií do nedohledna se prostírající, s trnovníkovým lesem a s balonem, nepohnutě se vznášejícím nad obrovským trupem slonovým.</p>

    <p class="e-bookprozatext">Když uběhly dvě hodiny, vrátil se Kennedy s růžencem tučných koroptví a kýtou oryxa, jakéhosi kamzíka, náležejícího k&nbsp;nejhbitějšímu druhu antilop. Joe uvázal se ustrojiti tento přírůstek potravin.</p>

    <p class="e-bookprozatext">„Je prostřeno k obědu!“ zvolal za nedlouho svým nejlíbeznějším hlasem.</p>

    <p class="e-bookprozatext">A tři cestovatelé usedli na zelený trávník; sloní noha a chobot uznány znamenitými; připíjeli na zdar Anglii jako vždy, a výtečné havanské zavoněly po prvé v této rozkošné krajině.</p>

    <p class="e-bookprozatext">Kennedy jedl, pil a hovořil za čtyři; byl opojen; navrhoval do opravdy příteli doktorovi, aby se usadili v tomto lese, vystavěli si chatu z listí a založili tu dynastii afrických Robinsonů.</p>

    <p class="e-bookprozatext">Návrh nesetkal se ostatně se souhlasem doktorovým, ačkoli se Joe nabídl, že bude zastávati Pátka.</p>

    <p class="e-bookprozatext">Krajina vypadala tak klidna a opuštěna, že se doktor odhodlal noclehovati na zemi. Joe zapálil do kola ohně, kteréž ohrady je nezbytně třeba proti šelmám. Hyeny, kuguaři a šakalové, přivábeni zápachem sloního masa, pobíhali vůkol. Kennedy byl nucen vystřeliti několikrát z karabiny na návštěvce příliš smělé; na konec však prošla noc bez mrzuté nehody.</p>
  </div>
</body>
</html>
