<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_19"><a class="calibre1" id="_Toc366745664">XIV.</a></p>

    <p class="e-bookdejapoznamky">Gumovníkový les.&nbsp;–&nbsp;Modrá antilopa.&nbsp;–&nbsp;Heslo k návratu.&nbsp;–&nbsp;Nenadálý útok.&nbsp;–&nbsp;Kaněme.&nbsp;–&nbsp;Noc v širém vzduchu.&nbsp;–&nbsp;Mabunguru.&nbsp;–&nbsp;Džihu la Mkoa.&nbsp;–&nbsp;Zásoba vody.&nbsp;–&nbsp;Příjezd do Kaze.</p>

    <p class="e-bookprozatext">Holý, vyprahlý kraj, jevící jílovitou půdu, jež vedrem pukala, zdál se býti liduprázdný; tu a tam bylo viděti stopy karavan, zbělelé hnáty lidské a zvířecí na polo ohlodané a s okolním prachem splynulé.</p>

    <p class="e-bookprozatext">Po půlhodinném pochodu zabrali se Dick a Joe do gumovníkového lesa s prstem na spoušti ručnice, rozhlížejíce se bystrýma očima. Nevěděliť, na koho uhodí. Jakkoli Joe nebyl riflemanem<a class="pcalibre pcalibre1" href="../Text/pet_nedel_v_balone_split_047.html#_ftn33" id="_ftnref33" title=""><span class="e-bookzalozkyhorniindex9bChar calibre12 e-bookzalozkyhorniindex9bChar">[33]</span></a>, dovedl přec obratně vládnouti palnou zbraní.</p>

    <p class="e-bookprozatext">„Je věru příjemno projít se, pane Dicku, a přece není tato půda hrubě pohodlná,“ prohodil zakopnuv o několik drobných křemenů, jimiž byla poseta.</p>

    <p class="e-bookprozatext">Kennedy pokynul soudruhovi, aby mlčel a stanul. Musili se obejíti bez psův, a ač byl Joe velice hbitý, nebyl přec obdařen čenichem ohaře nebo chrta.</p>

    <p class="e-bookprozatext">V korytě ručeje, kde se rozlévalo posud několik kaluží, napájelo se stádo asi dvanácti antilop. Tato půvabná zvířata zdála se znepokojena větříce nebezpečí; po každém doušku vztyčovala čile lepé hlavy, lokajíce pohyblivými nozdrami vzduch směrem k&nbsp;lovcům.</p>

    <p class="e-bookprozatext">Kennedy obešel několik houštin, kdežto Joe setrval nehybně na místě; dostal se na dostřel a vypálil. Stádo zmizelo mžikem; jediná antilopa, samec, byvši střelena za lopatku, skácela se na zemi jako bleskem zasažena. Kennedy pospíšil ke kořisti.</p>

    <p class="e-bookprozatext">Byl to blawe-bock, překrásné zvíře bleděmodré s odstínem do siva, a na břiše a vniterních stranách noh jako sníh bílé.</p>

    <p class="e-bookprozatext">„Znamenitá rána!“ zvolal lovec. „Je to velmi vzácný druh antilopy, i doufám, že se mi podaří upraviti její kůži tak, aby zkázy nevzala.“</p>

    <p class="e-bookhvezdickystred"><img alt="" class="calibre24" src="../Images/image010.jpg" /></p>

    <p class="e-booklicenceobrazek">Viktorie sestupovala po protějším úbočí Rubeha.</p>

    <p class="e-bookprozatext">„Jakže? míníte to do opravdy, pane Dicku?“.</p>

    <p class="e-bookprozatext">„Zajisté! Pohleď pak na tu nádhernou srst.“</p>

    <p class="e-bookprozatext">„Ale doktor Fergusson nikdy nedopustí přibrat takové nadbytečné břímě.“</p>

    <p class="e-bookprozatext">„Máš pravdu, Joe! Je však mrzutá věc zanechati celé zvíře tak krásné!“</p>

    <p class="e-bookprozatext">„Celé? ne, ne, pane Dicku; odejmeme mu všecky živné výhody, jimiž se honosí, a dovolíte-li, provedu to rovněž dobře jako starosta počestného cechu londýnských řezníků.“</p>

    <p class="e-bookprozatext">„Jak ti libo, příteli, víš však, že dovedu jakožto lovec rovněž snadno stáhnouti zvěři kůži jako ji skoliti.“</p>

    <p class="e-bookprozatext">„O tom nepochybuju, pane Dicku; neobtěžujte si tedy postavit kamna ze tří kamenů; suchého dříví máte tu hojnost, i vyprošuju si jenom několik minut, abych využil řeřavých uhlů, které napálíte.“</p>

    <p class="e-bookprozatext">„To nepotrvá dlouho,“ odtušil Kennedy.</p>

    <p class="e-bookprozatext">Jal se hned budovati ohniště, jež za několik minut plápolalo.</p>

    <p class="e-bookprozatext">Joe vyřízl z těla antilopy tucet řízkův a nejchutnějších kusů z&nbsp;beder, které proměnily se brzy v šťavnaté roštěnce.</p>

    <p class="e-bookprozatext">„To potěší přítele Samuela,“ pravil lovec.</p>

    <p class="e-bookprozatext">„Víte-li pak, nač myslím, pane Dicku?“</p>

    <p class="e-bookprozatext">„Na to, tuším, co strojíš: na beefsteaky?“</p>

    <p class="e-bookprozatext">„Ani zdání. Myslím, jak bychom se asi utvářili, kdybychom už nezastihli balonu.“</p>

    <p class="e-bookprozatext">„Aj! jaká to myšlenka! Což chceš, aby nás doktor opustil?“</p>

    <p class="e-bookprozatext">„Nechci, ale což kdyby se kotva vytrhla?“</p>

    <p class="e-bookprozatext">„Nemožná věc. Ostatně nebylo by Samuelovi za těžko zase s&nbsp;balonem sestoupit; vládne jím dosti dobře.“</p>

    <p class="e-bookprozatext">„Ale což kdyby jej vítr odnesl, kdyby nebyl s to, aby se k nám vrátil?“</p>

    <p class="e-bookprozatext">„Poslyš, Joe, dej pokoj s těmi domněnkami; nejsou nikterak zábavné.“</p>

    <p class="e-bookprozatext">„Ach, pane, co se děje na tomto světě, všecko je přirozené; všecko pak může se přihodit, a proto sluší všecko předvídat…“</p>

    <p class="e-bookprozatext">V tom houkl vzduchem výstřel.</p>

    <p class="e-bookprozatext">„Co to?“ lekl se Joe.</p>

    <p class="e-bookprozatext">„Má karabina! znám její třesk!“</p>

    <p class="e-bookprozatext">„Znamení!“</p>

    <p class="e-bookprozatext">„Hrozí nám nebezpečí!“</p>

    <p class="e-bookprozatext">„Možná, že jemu,“ odpověděl Joe.</p>

    <p class="e-bookprozatext">„Ku předu!“</p>

    <p class="e-bookprozatext">Lovci sebrali chvatně výtěžek honby a dali se v pochod, řídíce se ulomenými větvemi, jimiž byl Kennedy označil cestu. Pro houštinu téměř neproniknutelnou neviděli Viktorie, od níž nemohli býti příliš vzdáleni.</p>

    <p class="e-bookprozatext">Zahučela druhá rána.</p>

    <p class="e-bookprozatext">„Je nakvap,“ prohodil Joe.</p>

    <p class="e-bookprozatext">„Hoj, ještě jedno třesknutí.“</p>

    <p class="e-bookprozatext">„Zdá se mi, jako by to byla osobní obrana.“</p>

    <p class="e-bookprozatext">„Pospěšme si.“</p>

    <p class="e-bookprozatext">I pádili, co jim nohy stačily. Dorazivše na kraj lesa uzřeli předkem Viktorii na svém místě a doktora v loďce.</p>

    <p class="e-bookprozatext">„Co se s ním děje?“ zeptal se Kennedy.</p>

    <p class="e-bookprozatext">„Velký Bože!“ vykřikl Joe.</p>

    <p class="e-bookprozatext">„Co vidíš?“</p>

    <p class="e-bookprozatext">„Tam dole zástup černochů, kteří obléhají balon.“</p>

    <p class="e-bookprozatext">Na tři tisíce kroků tísnilo se vskutku asi třicet postav u paty sykomory posunkujíce, ryčíce a skáčíce. Několik jich vylezlo na strom a šplhalo se až do nejvyšších větví. Podobalo se, že je svrchované nebezpečí.</p>

    <p class="e-bookprozatext">„Po pánovi je veta!“ zvolal Joe.</p>

    <p class="e-bookprozatext">„Vzhůru, Joe, chladnou krev a bystré oko. Máme v rukou život čtyř těch mouřenínů. Ku předu!“</p>

    <p class="e-bookprozatext">Když uběhli přes tisíc kroků největším hurtem, vyšla z loďky nová rána; stihla velkého chlapa, jenž lezl po provaze od kotvy. Bezduché tělo padalo s větve na větev a uvízlo na dvacet stop nad zemí, klátíc ve vzduchu oběma pažema i oběma nohama.</p>

    <p class="e-bookprozatext">„Co to?“ podivil se Joe stanuv, „čím se, u ďasa, drží ten lotr?“</p>

    <p class="e-bookprozatext">„Na tom nesejde,“ odpověděl Kennedy, „běžme! běžme!“</p>

    <p class="e-bookprozatext">„Ha! pane Kennedy,“ rozesmál se Joe: „za ocas! drží ten se za ocas! Opice! jsou to jen opice.“.</p>

    <p class="e-bookprozatext">„Ty jsou ještě horší než lidé,“ odslovil Kennedy vraziv do vřeštící smečky.</p>

    <p class="e-bookprozatext">Byla to tlupa paviánů dosti strašných, divokých a ukrutných, na jichž psí mordy hrozno bylo pohleděti. Než několik střelných ran přimělo je k rozumu, a pitvorná ta rota utekla, zůstavivši několik členů na zemi.</p>

    <p class="e-bookprozatext">Kennedy chytil se mihem řebříku; Joe vlezl do sykomory a&nbsp;vybavil kotvu; loďka spustila se až k němu, i dostal se do ní bez obtíží. Za několik minut pak vznesla se Viktorie do povětří a&nbsp;zamířila k východu povanem mírného větru.</p>

    <p class="e-bookprozatext">„To byl pěkný útok!“ pravil Joe.</p>

    <p class="e-bookprozatext">„Domnívali jsme se, že’s obležen domorodci.“</p>

    <p class="e-bookprozatext">„Byli to na štěstí jenom opice!“ odpověděl doktor.</p>

    <p class="e-bookprozatext">„Z dáli neliší se valně od lidí, milý Samuele.“</p>

    <p class="e-bookprozatext">„Z blízka také ne,“ dodal Joe.</p>

    <p class="e-bookprozatext">„Buď jak buď,“ ujal se slova Fergusson, „tento útok opic mohl míti velmi vážné následky. Kdyby byla kotva povolila jich neustálému škubání, kdo ví, kam by mě byl vítr zanesl!“</p>

    <p class="e-bookprozatext">„Co jsem vám říkal, pane Kennedy?“</p>

    <p class="e-bookprozatext">„Měl jsi pravdu, Joe; ale rovněž pravda jest, že jsi v tu chvíli pekl antilopí řízky, které dráždily mou chuť pouhým pohledem.“</p>

    <p class="e-bookprozatext">„Rád věřím,“ odvětil doktor, „antilopí maso je výtečné.“</p>

    <p class="e-bookprozatext">„Přesvědčte se o tom, pane, je prostřeno na stůl.“</p>

    <p class="e-bookprozatext">„Na mou věru,“ pravil lovec, „tyto řízky zvěřiny vydychují divokou vůni, která nezasluhuje nikterak pohrdnutí.“</p>

    <p class="e-bookprozatext">„Aj! chtěl bych se živiti antilopím masem až do smrti“ liboval si Joe s plnými ústy, „zvláště se sklenkou grogu, aby se ulehčilo zažívání.“</p>

    <p class="e-bookprozatext">Joe upravil řečený nápoj, jejž ochutnali s náležitým povděkem.</p>

    <p class="e-bookprozatext">„Až dosud daří se vše dosti dobře“ prohodil.</p>

    <p class="e-bookprozatext">„Velmi dobře,“ přisvědčil Kennedy.</p>

    <p class="e-bookprozatext">„Poslyšte, pane Dicku: litujete-li, že jste šel s námi?“</p>

    <p class="e-bookprozatext">„Na toho bych se rád podíval; kdo by mi byl zabránil!“ odpověděl lovec s rázností ve tváři.</p>

    <p class="e-bookprozatext">Byly čtyři hodiny odpoledne; Viktorie octla se v rychlejším proudě; půda stoupala nepozorovaně, a za nedlouho označoval tlakoměrný sloupec výšku 1500 stop nad hladinou mořskou. Doktor byl pak nucen udržovati vzducholoď dosti silným napětím plynu, a&nbsp;dmuchavka pracovala bez přítrže.</p>

    <p class="e-bookprozatext">Okolo sedmi hodin vznášela se Viktorie nad kotlinou kaněmskou; doktor poznal brzy tento orný kraj v rozloze patnácti kilometrů s dědinami skrytými mezi baobaby a tykvovníky. Tam je sídlo jednoho z králův ugogských, kde vzdělanost je snad méně pozadu, neboť členové vlastní rodiny prodávají se tam řidčeji; leč zvířata a lidé žijí pospolu v okrouhlých chatách, zbudovaných bez tesaného dříví v podobě kopek sena.</p>

    <p class="e-bookprozatext">Za Kaněmem stává se krajina vyprahlou a skalnatou, nežli však uběhla hodina, nabylo zase rostlinstvo v úrodné nížině nedaleko Mdabu a vší své bujnosti. S dnem ulehl i vítr, a ovzduší zdálo se usínati. Doktor hledal nadarmo proud v různých výškách; vida tento klid v přírodě ustanovil se na tom, že stráví noc v povětří, a&nbsp;pro větší jistotu vznesl se asi na 1000 stop. Viktorie ani se nepohnula. Noc nádherně hvězdami se třpytící nastala v tichosti.</p>

    <p class="e-bookprozatext">Dick a Joe natáhli se na pokojné lože a spali tvrdě za hlídky doktorovy; o půlnoci byl vystřídán Skotem.</p>

    <p class="e-bookprozatext">„Kdyby se udála příhoda sebe nepatrnější, vzbuď mne,“ nařídil mu; „a předkem nepouštěj se zřetele tlakoměr. Jeť naším kompasem!“</p>

    <p class="e-bookprozatext">Noc byla chladna; jevil se rozdíl skoro 27 stupňů<a class="pcalibre pcalibre1" href="../Text/pet_nedel_v_balone_split_047.html#_ftn34" id="_ftnref34" title=""><span class="e-bookzalozkyhorniindex9bChar calibre12 e-bookzalozkyhorniindex9bChar">[34]</span></a> mezi její teplotou a teplotou denní. Jakmile se stmělo, rozzvučel se noční koncert zvířat, která žízeň a hlad vyhánějí z doupat; žáby skřehotaly sopránem, s nímž se mísilo vytí šakalů, kdežto mohutný bas lvů přizvukoval akkordům tohoto živoucího orchestru.</p>

    <p class="e-bookprozatext">Zaujav z rána své stanovisko, pohlédl doktor Fergusson zkoumavě na bussolu a znamenal, že vítr v noci přeskočil. Viktorie urazila asi padesát kilometrů, směřujíc už dvě hodiny k&nbsp;severovýchodu; přeletěla Mabunguru, kamenitou zemi, posetou syenitovými balvany pěkně vyhlazenými a všecku prostoupenou skalisky v podobě oslích hřbetů; kuželovité vypnuliny podobné skalám karnackým pokrývaly půdu jako tolikéž kamenných oltářů dunidských; tu a tam bělaly se četné hnáty buvolův a slonů; stromoví bylo zde málo leč na východě, kde se v hlubokých lesích skrývalo několik vesnic.</p>

    <p class="e-bookprozatext">K sedmé hodině objevila se kulatá skála v rozloze téměř čtyř kilometrů jak ohromná želva.</p>

    <p class="e-bookprozatext">„Jsme na dobré cestě,“ pravil doktor Fergusson. „Tu jest Džihu la-Mkoa, kde se zastavíme na několik okamžiků. Rád bych obnovil zásobu vody potřebnou k činnosti dmuchavky; pokusme se zachytit někde.“</p>

    <p class="e-bookprozatext">„Je tu málo stromů,“ namítl lovec.</p>

    <p class="e-bookprozatext">„Pokusme se přece; Joe, vyhoď kotvy.“</p>

    <p class="e-bookprozatext">Balon pozbývaje znenáhla vzestupné síly přiblížil se k zemi; kotvy se smýkaly; hák jedné z nich uvázl v skalní rozsedlině, a&nbsp;Viktorie stanula.</p>

    <p class="e-bookprozatext">Nikdo se nedomnívej, že doktor za zastávek mohl úplně shasiti dmuchavku. Bylať rovnováha balonu vypočtena zároveň s hladinou mořskou; země pak stoupala neustále, a ballon nalézaje se výši ve 600-700 stop byl by se snažil klesnouti níže než půda sama; bylo tudíž třeba udržovati jej vzhůru jistým napětím vo díku. Jenom tehda, kdyby byl doktor za úplného bezvětří spustil loďku až na zemi, byl by balon zbavený značné tíže setrval v kolmé poloze bez pomoci dmuchavky.</p>

    <p class="e-bookprozatext">Mapy věstily rozsáhlé močály na západním svahu Džihu-la–&nbsp;Mkoy, Joe vydal se tam sám se soudkem, do něhož vešlo se asi deset gallonů; nalezl bez nesnází naznačené místo nedaleko opuštěné vísky, nabral vody a vrátil se ani se za tři čtvrti hodiny; nespatřil nic zvláštního leda ohromné pasti na slony; byl by málem sám spadl do jedné z nich, kde tlela kostra zpola ohlodaná.</p>

    <p class="e-bookprozatext">Přinesl z vycházky jakési mišpule, kteréž opice dychtivě žerou. Doktor poznal ovoce „mbenbu“, stromu velmi hojného ve východní končině Džihu-la-Mkoy. Fergusson očekával Joa poněkud netrpělivě, neboť pobyt sebe kratší v této nehostinné zemi vzbuzoval v něm vždy obavy.</p>

    <p class="e-bookprozatext">Voda naložena bez obtíží, neboť loďka snesla se takměř až na zemi; Joe vyrval kotvu a vylezl hbitě k svému pánovi. Doktor rozdmýchal za chvíli plamen, a Viktorie dala se zase na cestu vzduchem.</p>

    <p class="e-bookprozatext">Byla ještě vzdálena na stošedesát kilometrův od Kaze, důležité osady v africkém vnitrozemí, kam cestovatelé vzhledem k&nbsp;příznivému jihovýchodnímu proudu mohli doufati, že dorazí ještě toho dne; postupovali s rychlostí dvacíti kilometrů za hodinu; říditi vzducholoď bylo pak dosti nesnadno; bez silného napětí plynu nebylo lze povznésti se příliš vysoko, neboť kraj měl již průměrnou výšku 3000 stop nad mořem. Doktor pak volil raději, pokud možno, nezvyšovati napětí; pročež bral se velmi obratně křivolakou čarou po svahu dosti příkrém a přeletěl blízko nad vesnicemi Thembem a&nbsp;Tura-Velsem. Tato náležela již k území uňamvezskému, překrásné krajině, kde stromy dorůstají největších rozměrů, mimo jiné i kakty, vynikající obrovitostí.</p>

    <p class="e-bookprozatext">Okolo dvou hodin vznášela se Viktorie za krásné pohody pod žhavým sluncem, které pohlcovalo sebe nepatrnější proud vzduchový, nad městem Kaze, ležícím zdálí pěti set osmdesáti kilometrův od pomoří.</p>

    <p class="e-bookprozatext">„Odpluli jsme ze Zanzibara v devět hodin.“ pravil doktor Fergusson, prohlížeje své zápisky, „a po dvoudenní plavbě urazili jsme s oklikami skorem osm set kilometrů. Setníci Burton a Speke potřebovali půlpáta měsíce, aby vykonali touž cestu.“</p>
  </div>
</body>
</html>
