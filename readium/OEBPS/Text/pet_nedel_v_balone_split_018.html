<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_21"><a class="calibre1" id="_Toc366745666">XVI.</a></p>

    <p class="e-bookdejapoznamky">Známky bouře.&nbsp;–&nbsp;Měsíčná země.&nbsp;–&nbsp;Budoucnost africké pevniny.&nbsp;–&nbsp;Stroj poslední doby.&nbsp;–&nbsp;Rozhled po kraji při západu slunce.&nbsp;–&nbsp;Květena a zvířena.&nbsp;–&nbsp;Bouře.&nbsp;–&nbsp;Ohnivé pásmo.&nbsp;–&nbsp;Hvězdnaté nebe.</p>

    <p class="e-bookprozatext">„Takové jsou konce,“ pravil Joe, „když se lidé vydávají za syny měsíce bez jeho dovolení Tento souputník byl by nám málem vyvedl ošklivý kousek! Či jste snad, pane, uškodil svým lékem jeho pověsti?“</p>

    <p class="e-bookprozatext">„Ano,“ ozval se lovec, „kdo vlastně byl ten kouzelný král?“</p>

    <p class="e-bookprozatext">„Starý, polomrtvý opilec,“ odpověděl doktor, „jehož smrt nezpůsobí valného hoře. Avšak plyne z toho mravní naučení, že pocty rychle pomíjejí, a proto nemějme v nich přílišné záliby.“</p>

    <p class="e-bookprozatext">„Tím hůře,“ vece Joe. „Mně se tu líbilo! Být zbožňován! hrát si na boha po chuti! Ale co chcete? Měsíc se ukázal, a to celý červený, což je pádným důkazem, že se zlobil!“</p>

    <p class="e-bookprozatext">Za tohoto a podobného hovoru, v němž Joe posuzoval nočního poutníka po blankytu nebeském se stanoviska z brusu nového, zatáhla se obloha na severu velkými mračny… mračny chmurnými a těžkými. Vítr dosti silný, na nějž uhodili ve výši tří set stop nad zemí, hnal Viktorii k severovýchodu. Nad ním klenula se jasná báň nebeská; leč bylo cítiti, že jest obtěžkána.</p>

    <p class="e-bookprozatext">Kolem osmi hodin večer octli se cestovatelé na 32° 40' délky a 4° 17' šířky; vzduchové proudy unášely je vlivem nastávající bouřky rychlostí padesáti kilometrů za hodinu. Pod nohami míjely jim rychle úrodné zvlněné roviny mfutské. Divadlo bylo hodno obdivu a s obdivem se potkávalo.</p>

    <p class="e-bookprozatext">„Jsme v samé zemi Měsíčné,“ vysvětloval doktor Fergusson, „neboť uchovala si toto jméno, kterým ji obmyslil starověk, bezpochyby proto, že tu byl měsíc od jakživa uctíván za boha. Je to v&nbsp;pravdě nádherná krajina, a krásnější rostlinstvo sotva by se jinde nalezlo.“</p>

    <p class="e-bookprozatext">„Kdyby bylo vůkol Londýna, nebylo by to přirozené,“ podotkl Joe; „ale bylo by to velice příjemné! Proč jsou ty krásné dary uštědřeny právě zemím tak barbarským?“</p>

    <p class="e-bookprozatext">„Kdo ví,“ odtušil doktor, „nestane-li se někdy tato končina střediskem vzdělanosti? Možná, že se sem příští národové nahrnou, až budou evropské kraje tou měrou vyčerpány, že nevyživí svého obyvatelstva.“</p>

    <p class="e-bookprozatext">„Věříš-li tomu?“ prohodil Kennedy.</p>

    <p class="e-bookprozatext">„Zajisté, milý Dicku. Viz průběh události; považ postupné stěhování národův a dospěješ k témuž důsledku jako já. Asie jest první živitelkou lidstva, není-li pravda? Snad po čtyři tisíce let pracuje, zúrodňuje se, plodí, a potom, když kamení vyrazilo tam, kde vyrážely zlaté žně Homerovy, opustili její zplozenci její vysílené, uvadlé lůno. Vidíš je, ani se valí do Evropy mladé a&nbsp;mohutné, která je živí po dva tisíce let. Ale její úrodnosti již ubývá; její plodnost menší se den ode dne; ty nové choroby, jež zachvacují každý rok zemské plodiny, ty hubené sklizně, ty nedostatečné pomůcky, to vše jest neklamným znamením chabnoucí zdatnosti životní, nastávající výsily. Tato nová pevnina stárne rovněž; její hvozdy kácejí se pod sekerou průmyslu; její půda jaloví vydavši příliš mnoho toho, co se na ni přílišnou měrou vymáhalo; kde vybujela dvojí žeň každoročně, vzchází stěží z té půdy jediná, a to vynuceně. Tu pokyne Afrika novým plemenům, nabízejíc jim poklady nahromaděné v jejím lůně prodlením věků. Podnebí osudné cizincům vyčistí se odvodněním a vysoušením; ty rozptýlené vody sloučí se ve společné koryto a utvoří splavnou tepnu. A tato země, nad kterou se vznášíme, úrodnější, bohatší, životnější nad jiné, stane se nějakou velkou říší, kde vzniknou vynálezy ještě podivuhodnější, nežli jest pára a elektřina.“</p>

    <p class="e-bookprozatext">„Ach! pane, to bych rád viděl,“ pravil Joe.</p>

    <p class="e-bookprozatext">„Přišel jsi na svět příliš záhy, hochu.“</p>

    <p class="e-bookprozatext">„Mimo to,“ prohodil Kennedy, „možná, že to bude doba velmi nudná, když průmysl pohltí vše pro sebe! Aby vynalézali stroje, nechají se lidé jimi požírat! Vždycky jsem si představoval, že posledním dnem světa bude den, kdy nějaký ohromný kotel vytopený na tři milliardy atmosfér vyhodí naši zeměkouli do povětří!“</p>

    <p class="e-bookprozatext">„A já dodávám,“ ozval se Joe, „že Američané nebudou posledními, kteří budou pracovat o strojích!“</p>

    <p class="e-bookprozatext">„Jsou opravdu velkými kotláři,“ přisvědčil doktor. „Ale nepouštějíce se příliš do takových přetřesů, spokojme se a&nbsp;obdivujme se této zemi Měsíčné, poněvadž jest nám dopřáno ji viděti.“</p>

    <p class="e-bookprozatext">Slunce, vysílajíc poslední paprsky pod spoustou nakupených mraků, zdobilo zlatým lemem všeliký výstupek půdy: obrovské stromy, stromovité rostliny; mechy v úrovni země, vše bylo účastno této skvoucí záplavy; půda slabě krabatá vypínala se tu a tam v&nbsp;kuželovité pahorky; na obzoru nejevily se hory; náramné zarostlé ohrady z kolů, neprostupné ploty, trnité džungle dělily od sebe mýtiny, kde se rozkládaly četné vsi; ohromné pryšce vystávaly kolem nich jako přirozené hradby, splétajíce se s korálovitým větvovím křovin.</p>

    <p class="e-bookprozatext">Za nedlouho spatřili Malagazari; hlavní přítok jezera Tanganiky, an se vine zelenými houštinami; vnímal v sebe četné vodotoky, vznikající z ručejů vzdýmajících se za plístě, nebo rybníky vyhloubené v jílovitém ložisku půdy. Pozorovatelům s výše byla to síť vodopádů rozestřená po vší západní straně kraje.</p>

    <p class="e-bookprozatext">Skot s velkými hrby pásl se na tučných luzích, mizeje ve vysoké trávě; lesy v pravdě velikolepé jevily se zrakům náramnými kyticemi; leč v těchto kyticích skrývali se lvi, levharti, hyeny, pardalové, chráníce se proti poslednímu vedru dne. Časem rozvlnil slon vrcholky houštin, a vzduchem rozlehl se praskot stromů povolujících jeho mohutným klům.</p>

    <p class="e-bookprozatext">„Jaké to loviště!“ zvolal nadšený Kennedy; „kulka vystřelená jenom na zdařbůh do samého lesa, stihla by zvěř jí hodnou! Což by se nemohl učinit malý pokus?“</p>

    <p class="e-bookprozatext">„Nikoli, milý Dicku; nadchází noc… noc hrozivá, provázená bouřkou. Bouřky pak jsou děsné v této končině, kde půda je takového rázu, jako nesmírná elektrická batterie.“</p>

    <p class="e-bookprozatext">„Máte pravdu, pane,“ přisvědčil Joe; „parno jest už přímo dusné, vítr utišil se nadobro; je cítit, že se cosi chystá.“</p>

    <p class="e-bookprozatext">„Parokruh je prosycen elektřinou,“ odpověděl doktor; „kdekterý živoucí tvor je citliv tohoto stavu v povětrnosti, jenž předcházívá před řáděním živlův, i přiznávám se, že se mne nikdy nedotýkal takovou měrou.“</p>

    <p class="e-bookprozatext">„Nuže,“ otázal se lovec, „nebylo by radno sestoupit?“</p>

    <p class="e-bookprozatext">„Naopak, Dicku, raději bych vystoupil. Jedině se obávám, abych nebyl zanesen mimo svou cestu, jsa nucen projíti vzduchovými proudy.“</p>

    <p class="e-bookprozatext">„Což se chceš odchýliti od směru, kterým se bereme od pomoří?“</p>

    <p class="e-bookprozatext">„Budu-li s to,“ odvětil Fergusson, „dám se příměji na sever přes sedm až osm stupňů; pokusím se dostati do domnělých šířek nilských pramenů; možná, že zpozorujeme nějaké stopy výpravy setníka Spekea neb i karavany pana z Heuglinů. Jsou-li mé výpočty správny, nalézáme se na 32° 40' délky, a já bych rád dospěl rovnou za rovník.“</p>

    <p class="e-bookprozatext">„Podívej se pak!“ zvolal Kennedy přerušiv soudruhovi řeč, „podívej se na ty hrochy, kteří vylézají z rybníků, na ty spousty masa krví nalitého, a na ty krokodily, kteří lapají hlučně vzduch!“</p>

    <p class="e-bookprozatext">„Dusí se!“ pravil Joe. „Ach! jak rozkošný to způsob cestování, a&nbsp;jak opovrhuje člověk všemi těmi neřestnými zeměplazy! Pane Samuele! pane Kennedy! vizte pak ty smečky zvířat, která postupují sraženými šiky! Je jich dojista dvě stě; jsou to vlci.“</p>

    <p class="e-bookprozatext">„Nejsou, Joe, nýbrž divocí psi; znamenité plemeno, které se neleká ani útoků na lvy. Je to nejhroznější setkaná, která může stihnouti cestovatele. Je hned rozsápán na kusy.“</p>

    <p class="e-bookprozatext">„Dobrá! Joe se jistě nepokusí dát jim náhubek,“ odpověděl roztomilý jonák. „Ostatně je-li jim to vrozeno, nesluší se pokládat jim to za zlé.“</p>

    <p class="e-bookprozatext">Vlivem bouře nastávalo znenáhla ticho; podobalo se, že zhuštěný vzduch pozbyl způsobilosti přenášet zvuky; ovzduší bylo jako vycpáno, nemajíc nijaké ozvučnosti jako sál čalouny ověšený. Pták veslař, volavka korunatá, strakapoudi červení a modří, posměváček, mandelíci mizeli ve velkých stromech. Veškerá příroda jevila příznaky nastávající zátopy.</p>

    <p class="e-bookprozatext">V devět hodin večer stanula Viktorie nepohnutě nad Msénem, velkým souborem vsí v šeru ledva viditelných; chvílemi ukázal odlesk paprsku, zabloudilého do pošmurné vody, příkopy pravidelně rozložené, a posledním zásvitem zachytil pohled klidnou a tmavou podobu palem, marhaníků, sykomor a obrovských pryšců.</p>

    <p class="e-bookprozatext">„Dusím se,“ posteskl si Skot, vdychuje plnými plicemi co nejvíce toho vzduchu zředěného; „už se ani nehýbáme! Zda sestoupíme?“</p>

    <p class="e-bookprozatext">„Což bouřka?“ namítl doktor jsa dosti znepokojen.</p>

    <p class="e-bookprozatext">„Obáváš-li se, aby tě vítr nezanesl, tuším, že se nemůžeš odhodlati k ničemu jinému.“</p>

    <p class="e-bookprozatext">„Možná, že se bouřka dnes v noci nestrhne,“ podotkl Joe; „mračna jsou velmi vysoko.“</p>

    <p class="e-bookprozatext">„Právě to jest příčinou, že váhám povznésti se nad ně; musili bychom vystoupiti do velké výše a pustiti zemi s očí, i nevěděli bychom po celou noc, plujeme-li a v kterou stranu plujeme.“</p>

    <p class="e-bookprozatext">„Rozhodni se, milý Samuele, je nakvap.“</p>

    <p class="e-bookprozatext">„Mrzutá věc jest, že vítr ulehl,“ pravil Joe; „byl by nás odvál daleko od bouřky.“</p>

    <p class="e-bookprozatext">„Toho dlužno litovati, přátelé, neboť mračna jsou nám nebezpečna; nesou v sobě protivné proudy, které nás mohou uvrci do jich vírův a do blesků mohoucích nám zapáliti balon. Mocný záduv pak může nás sraziti k zemi, spustíme-li kotvu do stromové koruny.“</p>

    <p class="e-bookprozatext">„Co tedy počít?“</p>

    <p class="e-bookprozatext">„Třeba udržovat Viktorii v prostředním pásmě mezi nebezpečenstvy země a nebe. Máme dostatek vody pro dmuchavku, a našich dvě stě liber přítěže je nedotčeno. V čas potřeby jí použiju.“</p>

    <p class="e-bookprozatext">„Budeme bdíti s tebou,“ navrhl lovec.</p>

    <p class="e-bookprozatext">„Ne, přátelé; přikryjte bezpečně zásoby a lehněte si; vzbudím vás, bude-li třeba.“</p>

    <p class="e-bookprozatext">„Ale, pane, neučinil-li byste dobře, kdybyste si sám odpočinul, poněvadž nám dosud nic nehrozí?“</p>

    <p class="e-bookprozatext">„Nikoli, děkuji, hochu; budu raději vzhůru. Visíme nepohnutě, a&nbsp;nezmění-li se okolnosti, budeme zítra zrovna na témž místě.“</p>

    <p class="e-bookprozatext">„Dobrý večer, pane.“</p>

    <p class="e-bookprozatext">„Dobrou noc, možno-li.“</p>

    <p class="e-bookprozatext">Kennedy a Joe natáhli se pod pokryvky, a doktor osamotněl v&nbsp;nadpozemském prostoře.</p>

    <p class="e-bookprozatext">Zatím spouštěla se mračná báň ponenáhlu níže, a vůkol rozhostila se čirá tma. Černá klenba rozestírala se kolem zeměkoule, jako by ji chtěla rozdrtiti. Najednou ozářil mrákoty blesk mocný, rychlý, ostrý; dříve nežli se zavřel jeho rozzor, zaduněl děsný rachot hromový hlubokostmi nebeskými.</p>

    <p class="e-bookprozatext">„Vzhůru!“ zvolal Fergusson.</p>

    <p class="e-bookprozatext">Oba spáči vyskočili mu k službám, byvše probuzeni strašlivým lomozem.</p>

    <p class="e-bookprozatext">„Sestupujeme-li?“ otázal se Kennedy.</p>

    <p class="e-bookprozatext">„Nesestupujeme! balon by neodolal. Vystupme prve, než se ty mraky rozplynou ve vodu, a než se rozpoutá vítr!“</p>

    <p class="e-bookprozatext">I dmýchal horlivě plamen dmuchavky do závitků hadice. Tropické bouře propukají s rychlostí rovnou jich zuřivosti. Druhý blesk šlehl mračnem, maje hned v zápětí dvacet jiných.</p>

    <p class="e-bookprozatext">Nebe míhalo se pruhy elektrických jisker, které se krupily pod velkými dešťovými krůpějemi.</p>

    <p class="e-bookprozatext">„Opozdili jsme se,“ pravil doktor. „Musíme nyní projeti ohnivým pásmem s balonem naplněným zápalným vzduchem!“</p>

    <p class="e-bookprozatext">„Nuže, k zemi! k zemi!“ naléhal stále Kennedy.</p>

    <p class="e-bookprozatext">„Nebezpečí, že do nás uhodí, bylo by skoro stejné, a větvoví stromů roztrhalo by nás za chvilku.“</p>

    <p class="e-bookprozatext">„Stoupáme, pane Samuele!“</p>

    <p class="e-bookprozatext">„Rychleji! ještě rychleji!“</p>

    <p class="e-bookprozatext">V této končině africké není za rovníkových bouří nic vzácného, napočte-li se za minutu třicet až třicetpět blesků. Obloha plane takořka ohněm, a rachot hromový nebere přítrže.</p>

    <p class="e-bookprozatext">Vítr rozpoutal se s děsnou prudkostí v tomto zaníceném ovzduší; vířil mraky do běla žíhanými; zdálo se, jako by dující obrovský měch rozdmychoval všechen ten požár.</p>

    <p class="e-bookprozatext">Doktor Fergusson rozpaloval dmuchavku do plného žáru; balon se nadýmal a stoupal; uprostřed loďky klečel Kennedy, drže záclony stanu. Balon točil se závratným vírem, a cestovatelé byli zmítáni hrozným způsobem. V obalu vzducholodi prohlubovaly se velké dutiny; vítr zapíral se mocně do něho, a jeho návalem zvučela dykyta. Jakési kroupy, předeslavše silný hřmot, spustily se vzduchem a dopadaly praskavě na Viktorii; nicméně brala se dále vzestupným pochodem. Blesky rýsovaly plamenné křivky na jejím povrchu; byli v samém ohni.</p>

    <p class="e-bookprozatext">„Bůh nás ostříhejž!“ pravil doktor Fergusson; „jsme v jeho rukou; jedině on může nás spasiti. Připravme se na všelijakou příhodu, i na požár; náš pád nebude třebas náhlý.“</p>

    <p class="e-bookprozatext">Hlas doktorův dozněl stěží ke sluchu jeho soudruhů; leč viděli jeho klidnou tvář v zášlezích blesků; pozoroval úkazy vyzařování způsobené ohněm svatého Eliáše, jenž poskakoval po balonové síti. Balon točil, kolotal se, avšak stoupal výš a výše; než minulo čtvrt hodiny, povznesl se nad pásmo bouřných mrakův; elektrické proudy rozlévaly se pod ním jako nesmírná koruna ohňostroje na jeho loďce zavěšená.</p>

    <p class="e-bookprozatext">Tu se naskytlo jedno z&nbsp;nejkrásnějších, divadel, jichž příroda může dopřáti člověku. Dole bouřka. Nahoře obloha hvězdnatá, pokojná, tichá, netečná, s měsícem vysílajícím líbezné paprsky na ty rozhněvané chmury.</p>

    <p class="e-bookprozatext">Doktor Fergusson podíval se na tlakoměr; ukazoval výšku dvanácti tisíc stop. Bylo jedenáct hodin večer.</p>

    <p class="e-bookprozatext">„Díky Bohu, je po všem nebezpečí,“ oddechl si; „stačí setrvati v&nbsp;této výši.“</p>

    <p class="e-bookprozatext">„To bylo děsné!“ odtušil Kennedy.</p>

    <p class="e-bookprozatext">„Aj,“ ozval se Joe, „to dodává cestě rozmanitosti, a mne věru nemrzí, že jsem viděl bouřku trochu shůry. Je to pěkná podívaná!“</p>
  </div>
</body>
</html>
