<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_28"><a class="calibre1" id="_Toc366745673">XXIII.</a></p>

    <p class="e-bookdejapoznamky">Joův hněv.&nbsp;–&nbsp;Smrt spravedlivého.&nbsp;–&nbsp;Bdění u nebožtíka.&nbsp;–&nbsp;Suchota.&nbsp;–&nbsp;Pohřeb.&nbsp;–&nbsp;Křemeny.&nbsp;–&nbsp;Joe blouzní.&nbsp;–&nbsp;Drahocenná přítěž.&nbsp;–&nbsp;Poloha zlatonosných hor.&nbsp;–&nbsp;Začátek Joova zoufalství.</p>

    <p class="e-bookprozatext">Na zemi rozhostila se nádherná noc. Kněz usnul pokojnou ochabou.</p>

    <p class="e-bookprozatext">„Už se z toho nevybere,“ zabědoval Joe. „Ubohý mladík! je mu sotva třicet let!“</p>

    <p class="e-bookprozatext">„Shasne nám v náručí!“ pravil zoufale doktor. „Dech už tak slabý slábne mu ještě víc, a já nejsem s to, abych ho zachránil!“</p>

    <p class="e-bookprozatext">„Ti zlotřilí bídáci!“ zvolal Joe, jenž míval čas od času takové návaly hněvu. „A tento důstojný kněz měl ještě tolik šlechetnosti, tolik sebezapření, že jich litoval, že je omlouval, že jim odpustil!“</p>

    <p class="e-bookprozatext">„Nebe seslalo mu velmi krásnou noc, Joe, snad poslední noc. Nyní nebude již mnoho trpěti a jeho smrt bude jen tichým usnutím.“</p>

    <p class="e-bookprozatext">Umírající pronesl několik nesouvislých slov. Doktor sklonil se k&nbsp;němu; nemocnému krátil a přitěžoval se dech; žádal si vzduchu; záclony rozhrnuty úplně, i vdechoval s rozkoší tiché vánky této průzračné noci; hvězdy kynuly mu chvějným třpytem, a měsíc obestíral jej závojem bledých paprsků.</p>

    <p class="e-bookprozatext">„Přátelé,“ pravil sesláblým hlasem, „odcházím! Kéž vás Bůh, jenž odměňuje, dovede do přístavu; kéž vám splatí za mne můj dluh vděčnosti!“</p>

    <p class="e-bookprozatext">„Doufejte ještě,“ odpověděl mu Kennedy. „Je to jen chvilková slabost. Nezemřete! Možno-li zemříti v takovou krásnou letní noc?“</p>

    <p class="e-bookprozatext">„Smrt je zde, vím to!“ odpíral missionář. „Nechtež, ať jí poohlížím ve tvář! Smrt, začátek věčných věcí, je pouze koncem vezdejších starostí. Pomozte mi na kolena, bratři, prosím vás za to!“</p>

    <p class="e-bookprozatext">Kennedy jej pozdvihl; žel bylo pohleděti, jak pod ním vysílené údy klesaly.</p>

    <p class="e-bookprozatext">„Bože můj! Bože můj!“ zvolal umírající apoštol, „smiluj se nade mnou!“</p>

    <p class="e-bookprozatext">Tvář se mu rozjasnila. Zdálo se, jako by již okříval novým životem daleko od této země, jejíchž radostí nikdy nepoznal, prostřed této noci, která jej ozařovala měkkými svity, na cestě do těch nebes, k nimž se vznášel jako zázračným nanebevzetím.</p>

    <p class="e-bookprozatext">Posledním jeho posunkem bylo požehnání na věčnou rozloučenou jednodenním přátelům. I klesl do náručí Kennedyovi, jemuž velké slzy smáčely obličej.</p>

    <p class="e-bookprozatext">„Skonal!“ pravil doktor, schýliv se k němu, „skonal!“</p>

    <p class="e-bookprozatext">A tři přátelé poklekli společným hnutím a modlili se mlčky.</p>

    <p class="e-bookprozatext">„Zítra ráno,“ ujal se Fergusson za chvíli slova, „pochováme jej v&nbsp;této zemi svlažené jeho krví.“</p>

    <p class="e-bookprozatext">Ostatní noc bděli střídavě u nebožtíka doktor, Kennedy a Joe, a ni jediné slovo nepřerušilo zbožného ticha; každý plakal.</p>

    <p class="e-bookprozatext">Nazejtří vál vítr od jihu, a Viktorie tíhla dosti pomalu nad širou horskou stupňovinou; zde vyhaslé sopky, onde neobdělané úžlabiny; ani krůpěje vody na těch vyprahlých hřebenech; nakupená skaliska, bludné balvany, modravá ložiska opuková, vše svědčilo o&nbsp;naprosté neplodnosti.</p>

    <p class="e-bookprozatext">Chtě přikročiti k pohřbu nebožtíkově, odhodlal se doktor okolo poledne sestoupili do rokle prostřed plutonických skal prvopočátečního útvaru; okolní hory měly ho chrániti a umožniti mu, aby se pustil s loďkou až na zemi, neboť nikde nebylo stromu, v&nbsp;němž by se byl mohl zachytiti.</p>

    <p class="e-bookprozatext">Ale jak byl vyložil Kennedyovi, nebyl nyní ztrátou přítěže za únosu knězova s to, aby sestoupil, leč vypustil-li přiměřené množství plynu; pročež otevřel záklopku vnějšího balonu. Vodík prchal, a Viktorie snesla se klidně do rokle.</p>

    <p class="e-bookprozatext">Jakmile loďka zavadila o zemi, zavřel doktor záklopku; Joe vyskočil ven, a drže se rukou vnějšího kraje, sebral druhou jistý počet kamenů, které v brzku nahradily jeho vlastní váhu; po té mohl užívati obou rukou i naložil za nedlouho do loďky přes pět set liber kamení; tu pak mohli doktor a Kennedy rovněž vystoupiti. Viktorie octla se v rovnováze a její vzestupná síla nestačila ji povznésti.</p>

    <p class="e-bookprozatext">Ostatně nebylo třeba naložiti velký počet těchto kamenů, neboť balvany sebrané Joem byly nadmíru těžké, což ihned obrátilo k sobě zřetel Fergussonův. Půda byla poseta kamením a porfyrovitými skalisky.</p>

    <p class="e-bookprozatext">„Toť zvláštní objev,“ pravil si v duchu doktor.</p>

    <p class="e-bookprozatext">Zatím poodešli Kennedy a Joe, hledajíce vhodné místo pro hrob. Parno bylo náramné v této rokli sevřené mezi skalami jako výheň. Polední slunce metalo do ní kolmo úpalné paprsky. Nejprve bylo třeba odstraniti z půdy kamení, jímž byla pokryta; po té vykopán hrob dosti hluboký, aby dravá zvěř nemohla vyhrabati mrtvolu.</p>

    <p class="e-bookprozatext">Tělo mučedníkovo uloženo v něm uctivě.</p>

    <p class="e-bookprozatext">Prsť naházena opět na tyto tělesné pozůstatky a nad nimi nakupeny náhrobkem velké skalní balvany.</p>

    <p class="e-bookprozatext">Doktor stál zatím nepohnut, jsa zabrán v myšlenky. Neslyšel volání svých druhů, nevrátil se s nimi, aby se ukryl před denním vedrem.</p>

    <p class="e-bookprozatext">„Nač myslíš, Samuele?“ zeptal se ho Kennedy.</p>

    <p class="e-bookprozatext">„Na podivnou protivu přírody, na zvláštní hru náhody. Víte-li, v&nbsp;jaké zemi je pochován tento muž, který se odřekl všeho v životě, tento chuďas z dobré vůle?“</p>

    <p class="e-bookprozatext">„Co míníš, Samuele?“ otázal se Skot.</p>

    <p class="e-bookprozatext">„Tento kněz, jenž učinil slib chudoby, odpočívá nyní v zlatém dole.“</p>

    <p class="e-bookprozatext">„V zlatém dole!“ zvolali Kennedy a Joe.</p>

    <p class="e-bookprozatext">„V zlatém dole,“ odpověděl pokojně doktor. „Tyto balvany, po kterých šlapete jako po bezcenném kamení, jsou zlatou rudou velmi bohatou.“</p>

    <p class="e-bookprozatext">„Nemožná věc! nemožná věc!“ opětoval Joe.</p>

    <p class="e-bookprozatext">„Nehledali byste dlouho v rozpuklinách těchto břidličných slojův a našli byste velká zlatá zrna.“</p>

    <p class="e-bookprozatext">Joe vrhl se jako blázen na ty roztroušené úlomky. Kennedy byl by málem následoval jeho příkladu.</p>

    <p class="e-bookprozatext">„Upokoj se, milý Joe,“ domlouval mu jeho pán.</p>

    <p class="e-bookprozatext">„Pane, vám se snadno mluví.“</p>

    <p class="e-bookprozatext">„Jakže! filosof tak otužený jako ty…“</p>

    <p class="e-bookprozatext">„Aj! pane, není filosofie, která by tu obstála.“</p>

    <p class="e-bookprozatext">„Poslyš, uvažuj trochu. Nač by nám bylo všecko toto bohatství? Nemůžeme ho vzíti s sebou.“</p>

    <p class="e-bookprozatext">„Že ho nemůžeme vzíti s sebou? To by bylo pěkné!“</p>

    <p class="e-bookprozatext">„Je poněkud těžké pro naši loďku! Ba váhal jsem povědět ti o&nbsp;tomto objevu z obavy, abych ti ušetřil lítosti.“</p>

    <p class="e-bookprozatext">„Jakže!“ zvolal Joe, „abych opustil tyto poklady! Naše jmění! bez odporu naše! abych tu zanechal?“</p>

    <p class="e-bookprozatext">„Měj se na pozoru, příteli. Což tě zachvacuje zlatá horečka? Což tě ten nebožtík, kterého jsi právě pochoval, nepřesvědčil o marnosti lidských věcí?“</p>

    <p class="e-bookprozatext">„To vše jest pravda,“ odvětil Joe; „ale jde tu přece jen o zlato! Pane Kennedy, zda mi nepomůžete sebrat trochu těchto millionů?“</p>

    <p class="e-bookprozatext">„Co bychom si s nimi počali, ubohý Joe?“ pravil lovec nemoha se ubrániti úsměvu. „Nepřišli jsme sem za bohatstvím a nesmíme ho odnésti.“</p>

    <p class="e-bookprozatext">„Ty milliony jsou poněkud těžké,“ podotkl doktor, „a nevejdou se snadno do kapsy.“</p>

    <p class="e-bookprozatext">„Buď jak buď,“ bránil se Joe vehnán byv do úzkých, „což nelze vzít s sebou místo písku za přítěž tu rudu?“</p>

    <p class="e-bookprozatext">„Nu, od toho nejsem,“ svolil Fergusson; „však ať se mi příliš neošklíbáš, až vyhodíme z loďky několik tisíc liber sterlingů.“</p>

    <p class="e-bookprozatext">„Několik tisíc liber sterlingů!“ žasl Joe; „je-li možná, aby to všecko bylo zlato?“</p>

    <p class="e-bookprozatext">„Ano, příteli; je to schrána, kde příroda po věky hromadila své poklady; co tu leží ladem, tím by se obohatily celé země! Australie a&nbsp;Kalifornie sloučené v srdci pustiny!“</p>

    <p class="e-bookprozatext">„A to vše zůstane bez užitku!“</p>

    <p class="e-bookprozatext">„Možná! Ale poslyš, co učiním, abych tě potěšil.“</p>

    <p class="e-bookprozatext">„To nebude tak snadné,“ odvětil Joe lítostivě.</p>

    <p class="e-bookprozatext">„Slyš jen: vyměřím zevrubně polohu tohoto ložiska, dám ti nárys, a až se vrátíš do Anglie, oznámíš věc svým spoluobčanům, máš-li za to, že tolik zlata založí jich štěstí.“</p>

    <p class="e-bookprozatext">„Nuže pane, vidím jasně, že máte pravdu; poddávám se, poněvadž nižádnou měrou nemohu jinak. Naplňme si loďku touto vzácnou rudou. Co zbude po vykonané cestě, bude ještě vždy ziskem.“</p>

    <p class="e-bookprozatext">A Joe dal se do práce, a to tak horlivě, že nakupil za chvíli skorem tisíc liber křemene, v němž je zlato zavřeno jako v pouzdře velice tvrdém.</p>

    <p class="e-bookprozatext">Doktor díval se s úsměvem na jeho počínání; za této práce změřil výšky a shledal, že poloha hrobu missionářova jest na 22° 23' délky a&nbsp;4° 55' severní šířky.</p>

    <p class="e-bookprozatext">Po té, mrštiv posledním pohledem na mohylu, pod níž odpočívala tělesná schránka mladého Francouze, vrátil se do loďky.</p>

    <p class="e-bookprozatext">Byl by rád postavil skromný, hrubý kříž na tomto hrobě uprostřed afrických pustin zapadlém; leč vůkol nerostlo ani stromku.</p>

    <p class="e-bookprozatext">„Bůh jej pozná,“ pravil.</p>

    <p class="e-bookprozatext">Starost dosti vážná blyskla též Fergussonovi přes mysl; byl by dal mnoho toho zlata za to, kdyby byl našel trochu vody; bylť by rád nahradil vodu, kterou vyhodili se schránkou odnášejíce negra, leč v&nbsp;této vyprahlé končině byla to holá nemožnost; to jej neustávalo znepokojovati; jsa nucen udržovati dmuchavku stále v činnosti, ocitoval se v nedostatku vody k hašení žízně; pročež umínil si, že neopomine nižádné příležitosti, aby obnovil svou zásobu.</p>

    <p class="e-bookprozatext">Vrátiv se k loďce shledal, že je všecka naplněna kamením lakotného Joa; vstoupil do ní mlčky. Kennedy zaujal své obvyklé místo, a Joe následoval příkladu jich obou, mrštiv ještě chtivým okem po pokladech v rokli. Doktor zažehl dmuchavku; hadice se rozehřála, vodíkový proud vyvinul se za několik minut, plyn se roztáhl, avšak balon se nehýbal.</p>

    <p class="e-bookprozatext">Joe pohlížel naň nepokojně neříkaje ničeho.</p>

    <p class="e-bookprozatext">„Joe,“ pravil doktor.</p>

    <p class="e-bookprozatext">Joe neodpověděl.</p>

    <p class="e-bookprozatext">„Joe, slyšíš-li mne?“</p>

    <p class="e-bookprozatext">Joe pokynul, že slyší, ale že nechce rozuměti.</p>

    <p class="e-bookprozatext">„Prokážeš mi tu laskavost,“ pravil dále Fergusson, „že vyhodíš na zemi část této rudy.“</p>

    <p class="e-bookprozatext">„Ale vždyť jste mi, pane, dovolil…“</p>

    <p class="e-bookprozatext">„Dovolil jsem ti, abys ji naložil za přítěž, nic více.“</p>

    <p class="e-bookprozatext">„Avšak…“</p>

    <p class="e-bookprozatext">„Což chceš, abychom věčně zůstali v této pustině?“</p>

    <p class="e-bookprozatext">Joe pohleděl zoufalýma zrakoma na Kennedye; než lovec vzal na sebe tvářnost člověka, jenž neví rady.</p>

    <p class="e-bookprozatext">„Nu, Joe?“</p>

    <p class="e-bookprozatext">„Což pak vaše dmuchavka nepracuje?“ vytáčel se tvrdohlavec.</p>

    <p class="e-bookprozatext">„Moje dmuchavka je zažehnuta, jak dobře vidíš! Ale balon nevznese se potud, pokud mu neulehčíš.“</p>

    <p class="e-bookprozatext">Joe zaškrábal se za uchem, vzal kus křemene, ze všech nejmenší, vážil ho zas a zase a přehazoval ho z ruky do ruky; měl váhy tři nebo čtyři-libry; vyhodil jej.</p>

    <p class="e-bookprozatext">Viktorie ani se nepohnula.</p>

    <p class="e-bookprozatext">„Jakže?“ lekl se, „ještě nestoupáme?“</p>

    <p class="e-bookprozatext">„Ještě ne,“ odpověděl doktor. „Jen dále.“</p>

    <p class="e-bookprozatext">Kennedy se smál. Joe vyhodil ještě asi deset liber. Balon trval stále v nehybnosti. Joe zbledl.</p>

    <p class="e-bookprozatext">„Ubohý hochu“ vece Fergusson, „Dick, ty a já vážíme, nemýlím-li se, asi čtyři sta liber; pročež třeba ti ubrat při nejmenším váhu rovnou naší váze, poněvadž byla náhradou za nás“</p>

    <p class="e-bookprozatext">„Abych vyhodil čtyři sta liber!“ zabědoval Joe.</p>

    <p class="e-bookprozatext">„A ještě něco k tomu, abychom se vznesli. Nuže, jen s chutí do toho!“</p>

    <p class="e-bookprozatext">Hodný hoch jal se ulehčovati balonu, vzdychaje zhluboka. Čas od času poustal, říkaje:</p>

    <p class="e-bookprozatext">„Stoupáme!“</p>

    <p class="e-bookprozatext">„Nestoupáme,“ zněla vždy jednostejná odpověď.</p>

    <p class="e-bookprozatext">„Už se hýbá,“ pravil posléze.</p>

    <p class="e-bookprozatext">„Jen pokračuj,“ opětoval Fergusson.</p>

    <p class="e-bookprozatext">„Stoupá! vím to jistě.“</p>

    <p class="e-bookprozatext">„Jen pořád dále,“ pobídl ho Kennedy.</p>

    <p class="e-bookprozatext">Tu chopil Joe zoufale poslední balvan a svrhl jej s loďky. Viktorie povznesla se na sto stop a pomocí dmuchavky vystoupila v brzku nad okolní temena.</p>

    <p class="e-bookprozatext">„Joe,“ řekl doktor, „zbývá ti ještě pěkné jmění, ač podaří-li se nám uchovati tuto zásobu až do konce cesty, i budeš bohat po všechen svůj ostatní život.“</p>

    <p class="e-bookprozatext">Joe neodpověděl ani slova a uvelebil se zlehka na lůžko ze zlaté rudy.</p>

    <p class="e-bookprozatext">„Hleď, milý Dicku,“ ujal se opět slova doktor, „jak mocně účinkuje tento kov na nejlepšího jonáka pod sluncem. Jaké náruživosti, jaké chtíče, jaké zločiny zplodila by známost podobného dolu! Je to kormutlivé.“</p>

    <p class="e-bookprozatext">Do večera urazila Viktorie sto čtyřicet pět kilometrů za západ; byla pak vzdálena přímou čarou od Zanzibaru dva tisíce dvě stě padesát kilometrů.</p>
  </div>
</body>
</html>
