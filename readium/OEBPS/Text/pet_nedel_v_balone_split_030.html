<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_33"><a class="calibre1" id="_Toc366745678">XXVIII.</a></p>

    <p class="e-bookdejapoznamky">Rozkošný večer.&nbsp;–&nbsp;Joova kuchyně.&nbsp;–&nbsp;Rozprava o syrovém mase.&nbsp;–&nbsp;Historie Jamesa Brucea.&nbsp;–&nbsp;Pod širým nebem.&nbsp;–&nbsp;Sny Joovy.&nbsp;–&nbsp;Tlakoměr klesá.&nbsp;–&nbsp;Tlakoměr stoupá.&nbsp;–&nbsp;Přípravy k odjezdu.&nbsp;–&nbsp;Strašlivá bouře.</p>

    <p class="e-bookprozatext">Večer byl rozkošný a minul ve svěžím chládku mimos po posilivé večeři; čaje a grogu nešetřeno.</p>

    <p class="e-bookprozatext">Kennedy prošel malé to území všemi směry; proslídil jeho křoviny; cestovatelé byli jedinými živoucími tvory v tomto pozemském ráji; natáhli se na pokryvky a strávili pokojnou noc, za kterou zapomněli na minulé strasti.</p>

    <p class="e-bookprozatext">Nazejtří dne 7. května zářilo slunce veškerým leskem, ale jeho paprsky nestačily proniknouti hustou záclonou stínu.</p>

    <p class="e-bookprozatext">Poněvadž měl dostatek potravin, ustanovil se doktor na tom, že vyčká na tomto místě příznivého větru.</p>

    <p class="e-bookprozatext">Joe dopravil tam svou přenosnou kuchyni a jal se vymýšleti a&nbsp;sestavovati všeliké pochoutky, plýtvaje vodou s bezstarostnou marnotratností.</p>

    <p class="e-bookprozatext">„Jak podivný to postup strastí a slastí!“ zvolal Kennedy, „tato hojnost po tom nedostatku! tento přepych v zápětí za tou bídou! Ach! nescházelo již mnoho, a byl bych zšílel!“</p>

    <p class="e-bookprozatext">„Milý Dicku,“ pravil k němu doktor, „kdyby nebylo Joa, nebyl bys tady hovoře o vrtkavosti lidských věcí.“</p>

    <p class="e-bookprozatext">„Statečný příteli!“ vece Dick podávaje ruku Joovi.</p>

    <p class="e-bookprozatext">„Není zač,“ odpověděl jonák. „Volím raději, pane Dicku, aby se nenaskytla příležitost oplatit mi rovnou měrou!“</p>

    <p class="e-bookprozatext">„Naše přirozenost je přece jen ubohá!“ podotekl Fergusson. „Tak klesnout na těle i na duchu pro tak málo!“</p>

    <p class="e-bookprozatext">„Pro tak málo vody, míníte, pane! Tuším, že je tohoto živlu velice třeba k živobytí!“</p>

    <p class="e-bookprozatext">„Zajisté, Joe, a lidé, trpící nedostatkem pokrmu, vytrvají déle než lidé, trpící nedostatkem nápoje.“</p>

    <p class="e-bookprozatext">„Věřím tomu; ostatně člověk v čas potřeby jí, co se mu namane, ba i své bližní, ačkoli je to asi jídlo, které mu dlouho leží v žaludku!“</p>

    <p class="e-bookprozatext">„Ale divoši nehrubě se na to ohlížejí,“ ozval se Kennedy.</p>

    <p class="e-bookprozatext">„Ano, to jsou však divoši, kteří jsou zvyklí jíst syrové maso; tenhle obyčej by se mi hnusil!“</p>

    <p class="e-bookprozatext">„Je vskutku dosti hnusný,“ ujal se slova doktor, „a proto nikdo nepřikládal víry vypravování prvních cestovatelů po Africe; přinesli zprávu, že někteří národové živí se syrovým masem, ale tato pravda setkala se namnoze s odporem. Za těchto okolností přihodilo se Jamesu Bruceovi zvláštní dobrodružství.“</p>

    <p class="e-bookprozatext">„Povězte nám je, pane, máme kdy vás poslouchat,“ prosil Joe uvelebiv se pohodlně na čerstvou trávu.</p>

    <p class="e-bookprozatext">„Milerád. James Bruce byl Skot z hrabství stirlinského, jenž v&nbsp;letech 1768 až 1772 prošel celým Habešem až k jezeru Tanskému, hledaje nilské prameny; po té vrátil se do Anglie, kde vydal tiskem svůj cestopis teprve roku 1790. Jeho vypravování narazilo na svrchovanou nevěřivost, kterážto nevěřivost čeká bezpochyby i naše vypravování. Zvyklosti Habešanů zdály se tak lišiti od zvykův a&nbsp;obyčejův anglických, že nikdo v ně nevěřil. Mimo jiné podrobnosti tvrdil James Bruce, že národové východní Afriky jedí syrové maso. Ta pravda pobouřila proti němu kdekoho. Jemu se snadno mluvilo! vždyť se tam nikdo nepůjde přesvědčit! Bruce byl člověk velice srdnatý a velice popudlivý. Tyto pochybnosti jitřily mu žluč svrchovanou měrou. Jednou stalo se, že jistý Skot jal se v&nbsp;edinburském saloně tropiti si před ním každodenní úsměšky z&nbsp;jeho cest, a co se týče syrového masa, pravil zkrátka a zpříma, že to není věc ani možná, ani pravdivá. Bruce neřekl nic, vyšel a za chvilku vrátil se se syrovým beefsteackem, po africku solí a pepřem posypaným.“</p>

    <p class="e-bookprozatext">„Pane,“ pravil ke Skotovi, „pochybuje o věci, kterou jsem tvrdil, dopustil jste se na mně těžké pohany; pokládaje ji za nemožnost, zmýlil jste se úplně. Abych to dokázal všem, sníte hned tento syrový beefsteack nebo mi vydáte počet ze svých slov.“</p>

    <p class="e-bookprozatext">Skot byl jat strachem i poslechl, ačkoli se při tom silně ošklíbal. Když pak dojedl, doložil James Bruce s největší chladnokrevností:</p>

    <p class="e-bookprozatext">„Dejme i tomu, že ta věc není pravdiva, pane, nebudete aspoň už říkat, že jest nemožna.“</p>

    <p class="e-bookprozatext">„Dobře odsekl,“ prohodil Joe. „Pokazil-li si ten Skot žaludek, měl jen, čeho zasluhoval. A stane-li se, až se vrátíme do Anglie, že někdo bude brát v pochybnost naši cestu…“</p>

    <p class="e-bookprozatext">„Nuže, co uděláš, Joe?“</p>

    <p class="e-bookprozatext">„Přinutím nevěřící, aby snědli kousky Viktorie bez soli a bez pepře!“</p>

    <p class="e-bookprozatext">I smáli se odvetě Joově. Den uběhl podobným způsobem: příjemnými hovory; se silou okřála naděje, s nadějí odvaha. Minulost ustupovala budoucnosti s neobyčejnou rychlostí.</p>

    <p class="e-bookprozatext">Joe nebyl by nikdy odešel z tohoto okouzlivého útulku; to bylo království jeho snů; byl jako doma; pán musil mu zevrubně změřiti polohu místa, i zaznamenal si velmi vážně do svých cestovních zápisků: 15° 43' délky a 8° 32' šířky.</p>

    <p class="e-bookprozatext">Kennedy litoval jen jedné věci, že totiž nemohl honiti v tomto lese malého vydání, říkaje, že tu neschází nic než něco dravé zvěři.</p>

    <p class="e-bookprozatext">„Zdá se mi však, milý Dicku,“ pravil doktor, „že’s brzy zapomněl. Což ten lev a ta lvice?“</p>

    <p class="e-bookprozatext">„E což!“ odvětil s opovržením pravého lovce pro skolené zvíře. „Ale na mou věru, z jich přítomnosti v této oase lze souditi, že nejsme příliš vzdáleni od úrodnějších krajin.“</p>

    <p class="e-bookprozatext">„Toť jen prostřední důkaz, Dicku; tato zvířata, když je trápí hlad anebo žízeň, konají často velké pochody; za nastávající noci potážeme se s dobrou, budeme-li bdíti ostražitěji a zapálíme-li ohně.“</p>

    <p class="e-bookprozatext">„Při tom horku!“ zvolal Joe. „Ostatně je-li toho třeba, učiníme tak. Ale bude mi opravdu bolno spáliti tento pěkný lesík, který nám tolik prospěl.“</p>

    <p class="e-bookprozatext">„Dáme si pilný pozor, abychom ho nezažehli,“ odpověděl doktor, „by i jiní nalezli zde někdy útočiště prostřed pouště!“</p>

    <p class="e-bookprozatext">„Toho budu bedliv, pane; ale zda myslíte, že je tato oasa známa?“</p>

    <p class="e-bookprozatext">„Dojista. Staví se tu karavany směřující do střední Afriky, a&nbsp;možná, kdyby sem některá zavítala, Joe, že by ti to nebylo vhod.“</p>

    <p class="e-bookprozatext">„Což jsou i tady ještě ti ohavní Ňamňanové?“</p>

    <p class="e-bookprozatext">„Ovšem, to jest obecné jméno všech těch národův, a v témž zeměpáse mají táž plemena zajisté podobné zvyky.“</p>

    <p class="e-bookprozatext">„Fuj!“ zvolal Joe. „Celkem však je to zcela přirozené! Kdyby divoši měli záliby gentlemenů, kde by byl rozdíl! Jsou na příklad hodní lidé, jichž by nebylo třeba prosit, aby shltli Skotův beefsteack a mimo to i Skota samého.“</p>

    <p class="e-bookprozatext">Prohodiv tuto úvahu velice případnou, jal se Joe rovnati hranice na noc a učinil je co možná nejmenší. Toto opatření pro bezpečnost bylo na štěstí zbytečno, a každý spal, byv vystřídán, tvrdě a&nbsp;nerušeně.</p>

    <p class="e-bookprozatext">Nazejtří povětrnost ještě se nezměnila; byla tvrdošijně krásná. Balon trval v nehybnosti nejevě nejmenším záchvěvem, že by vanul vítr.</p>

    <p class="e-bookprozatext">Doktora vzmáhal se opět nepokoj: kdyby se cesta takto protahovala, nevystačily by potraviny. Což jim nastávala smrt hladem, když by byli o málo zahynuli žízní?</p>

    <p class="e-bookprozatext">Avšak nabyl opět klidu vida, že rtuť v tlakoměru klesá velmi patrně; bylo by to očité znamení blízké změny v ovzduší; pročež odhodlal se vykonati přípravy k odjezdu, aby mohl užiti první příležitosti; schránka na podpal a schránka na vodu naplněny zcela jedna i druhá.</p>

    <p class="e-bookprozatext">Fergussonovi bylo pak obnoviti rovnováhu vzducholodi, a Joe byl nucen obětovati nemalou část své drahocenné rudy. Se zdravím vrátily se mu i ctižádostivé myšlenky; mnoho se naošklíbal, nežli pána poslechl; ale doktor vyložil mu jasně, že balon neunese břemene tak značného; dal mu na vybranou mezi vodou a zlatem; Joe pak neváhal a vyhodil na písek valný počet svých vzácných oblázků.</p>

    <p class="e-bookprozatext">„To je pro ty, kteří přijdou po nás,“ pravil; „věru se podiví najdouce jmění na podobném místě.“</p>

    <p class="e-bookprozatext">„Aj!“ ozval se Kennedy, „což nalezne-li náhodou nějaký učený cestovatel tyto ukázky?“</p>

    <p class="e-bookprozatext">„Buď ubezpečen, milý Dicku, že bude velice překvapen a že svému překvapení dá průchod četnými svazky! Uslyšíme někdy o&nbsp;podivuhodném ložisku zlatonosného křemene prostřed písčin afrických.“</p>

    <p class="e-bookprozatext">„A Joe bude toho příčinou.“</p>

    <p class="e-bookprozatext">Myšlenka, že snad ošidí nějakého učence, potěšila hodného jonáka tak, že se usmíval.</p>

    <p class="e-bookprozatext">Po ostatní den doktor očekával nadarmo změnu v ovzduší. Teplota se rozmohla a bez chládku v oasovém stromoví byla by nesnesitelna bývala. Teploměr ukazoval na slunci sto čtyřicet devět stupňů<a class="pcalibre pcalibre1" href="../Text/pet_nedel_v_balone_split_047.html#_ftn47" id="_ftnref47" title=""><span class="e-bookzalozkyhorniindex9bChar calibre12 e-bookzalozkyhorniindex9bChar">[47]</span></a>.</p>

    <p class="e-bookprozatext">Hotový ohnivý déšť sršel vzduchem. Bylo to největší horko, které bylo dosud pozorováno.</p>

    <p class="e-bookprozatext">Joe zařídil tábor jako večer před tím, a za hlídky doktorovy a&nbsp;Kennedyovy neudála se žádná nová příhoda. Ale ke třetí hodině z&nbsp;jitra, když bděl Joe, klesla teplota rázem, nebe zatáhlo se mraky a&nbsp;tmy přibylo.</p>

    <p class="e-bookprozatext">„Vzhůru!“ zvolal Joe budě dva soudruhy, „vzhůru, vítr jest zde…!“</p>

    <p class="e-bookprozatext">„Konečně!“ zaradoval se doktor pohlédnuv na oblohu; „to je bouře! K Viktorii! k&nbsp;Viktorii!“</p>

    <p class="e-bookprozatext">Byl veliký čas, aby k ní dospěli. Viktorie skláněla se návalem vichru vlekouc za sebou loďku, jež brázdila písek. Kdyby náhodou část přítěže byla vypadla na zemi, byl by balon odletěl, a na vždy bylo by po naději bývalo, že jej kdy zase naleznou.</p>

    <p class="e-bookprozatext">Ale bystrý Joe běžel, co mu nohy stačily, a zachytil loďku, zatím co balon naléhal na písek, div se neroztrhl. Doktor zaujal obvyklé místo, rozžehl dmuchavku a svrhl přebytek přítěže.</p>

    <p class="e-bookprozatext">Cestovatelé pohlédli naposledy na stromy oasy, které se ohýbaly návalem bouře, a zachytivše ve výši dvou set stop nad zemí východní vítr, zmizeli v nočních mrákotách.</p>
  </div>
</body>
</html>
