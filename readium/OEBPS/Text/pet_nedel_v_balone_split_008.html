<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_11"><a class="calibre1" id="_Toc366745656">VI.</a></p>

    <p class="e-bookdejapoznamky">Nevšední sluha.&nbsp;–&nbsp;Vidí souputníky Jupiterovy.&nbsp;–&nbsp;Dick a Joe se potýkají.&nbsp;–&nbsp;Pochybnost a víra.&nbsp;–&nbsp;Vážení.&nbsp;–&nbsp;Joe Wellington.&nbsp;–&nbsp;Dostane půlkorunu.</p>

    <p class="e-bookprozatext">Doktor Fergusson měl sluhu; odpovídal horlivě na jméno Joe (čti: Džó); výtečná povaha: lnul k svému pánovi naprostou důvěrou a&nbsp;neskonalou oddaností, ba předstihoval jeho rozkazy, udělované vždy slovy jasně srozumitelnými; byl věrný jako pes, nikdy bručivý, nýbrž věčně v dobré míře; kdyby byl naschvál býval udělán, nebyl by se lépe zvedl. Fergusson bezpečil se naň úplně v podrobnostech svého života a s dobrou se potazoval.&nbsp;–&nbsp;Vzácný a poctivý Joe! sluha, jenž poroučí váš oběd, a jehož chuť srovnává se navlas s vaší; jenž skládá váš kufr, nezapomínaje ani na punčochy, ani na košile, jenž má vaše klíče a zná vaše tajemstva a nenadužívá jich!</p>

    <p class="e-bookprozatext">Ale jakým mužem byl doktor tomuto hodnému Joovi! s jakou úctou a s jakou důvěrou poslouchal jeho výroky! Když Fergusson promluvil, jen blázen byl by mu odporoval. Vše, co myslil, bylo správné; vše, co řekl, rozumné; vše, co rozkázal, vykonatelné; vše, co podnikl, možné; vše, co provedl, podivuhodné. Kdybyste byli Joa rozsekali na kusy, což by se vám bylo bezpochyby zprotivilo, nebyl by změnil svého mínění o svém pánovi.</p>

    <p class="e-bookprozatext">A proto, když v doktorovi uzrál úmysl přeletěti Afriku, byl Joovi hotovou událostí; překážek už nebylo; jakmile si doktor Fergusson předsevzal, že odjede, nebylo pochybnosti, že také dojede&nbsp;–&nbsp;se svým věrným služebníkem, neboť hodný ten hoch věděl dobře, že se súčastní cesty, ačkoli se nikdy o tom nezmínil.</p>

    <p class="e-bookprozatext">Mimo to měl za cesty prokazovati nejplatnější služby svým bystrovtipem a podivuhodnou hbitostí. Kdyby bylo třeba bývalo ustanoviti professora tělocviku opicím Zoological Gardenu<a class="pcalibre pcalibre1" href="../Text/pet_nedel_v_balone_split_047.html#_ftn17" id="_ftnref17" title=""><span class="e-bookzalozkyhorniindex9bChar calibre12 e-bookzalozkyhorniindex9bChar">[17]</span></a>, které jsou však velice schytralé, byl by Joe zajisté dostal to místo. Skákati, lézti, lítati, prováděti tisíceré nemožné kousky bylo mu hříčkou.</p>

    <p class="e-bookprozatext">Byl-li Fergusson hlavou a Kennedy paží, byl Joe rukou. Byl již provázel pána na několika cestách a nabyl jakéhosi vědeckého nátěru, zbarveného jeho způsobem; avšak honosil se zvláště klidnou filosofií, pros omilým optimismem; pokládal vše za snadné, logické, přirozené, a proto necítil potřeby naříkati nebo láti.</p>

    <p class="e-bookprozatext">Mimo jiné vlastnosti byl obdařen úžasnou bystro a&nbsp;dalekozrakostí; vynikal jako Moestlin, Keplerův professor, tou neobyčejnou schopností, že rozeznal neozbrojeným okem souputníky Jupiterovy a napočetl v souhvězdí Plejad čtrnáct hvězd, z nichž poslední jsou deváté velikosti. Nepyšnil se tím nikterak, alebrž pozdravoval vás velmi zdvořile&nbsp;–&nbsp;a v čas potřeby dovedl dobře užívati očí.&nbsp;–&nbsp;Pročež vzhledem k důvěře, kterou Joe osvědčoval doktorovi, nebudiž s podivenou, že se mezi Kennedyem a důstojným sluhou rozpřádaly ustavičné hádky, ostatně ve vší slušnosti.</p>

    <p class="e-bookprozatext">Jeden pochyboval, druhý věřil; jeden projevoval prozíravou opatrnost, druhý slepou důvěru; doktor ocitoval se mezi pochybností a vírou; nemohu nepodotknouti, že nedbal ani té ani oné.</p>

    <p class="e-bookprozatext">„Nu! pane Kennedy?“ říkal Joe.</p>

    <p class="e-bookprozatext">„Nu! milý hochu?“</p>

    <p class="e-bookprozatext">„Rozhodná chvíle nadchází. Zdá se, že se vydáme do měsíce.“</p>

    <p class="e-bookprozatext">„Míníš: do Měsíčné země, což není zhola tak daleko; ale buď bez starosti, je to rovněž nebezpečno.“</p>

    <p class="e-bookprozatext">„Nebezpečno? s mužem, jako je doktor Fergusson?“</p>

    <p class="e-bookprozatext">„Nerad bych tě vyvedl z tvých přeludů, milý Joe; ale pravím ti upřímně: co tu podniká, jest učiněné šílenství. Neodjede.“</p>

    <p class="e-bookprozatext">„Že neodjede? Což jste neviděl jeho balon v dílně pánů Mittchellů v Boroughu?<a class="pcalibre pcalibre1" href="../Text/pet_nedel_v_balone_split_047.html#_ftn18" id="_ftnref18" title=""><span class="e-bookzalozkyhorniindex9bChar calibre12 e-bookzalozkyhorniindex9bChar">[18]</span></a>“</p>

    <p class="e-bookprozatext">„Ani mi nepřipadne, abych se šel podívat.“</p>

    <p class="e-bookprozatext">„Tím přicházíte o krásné divadlo! Jak pěkná věc! jak hezká číše! jak rozkošná loďka! Jak dobře bude nám v ní!“</p>

    <p class="e-bookprozatext">„Hodláš tedy do opravdy provázet svého pána?“</p>

    <p class="e-bookprozatext">„Já,“ odtušil Dick přesvědčivě, „já s ním půjdu, kam se mu zachce! To by tak ještě scházelo! abych jej pustil samotna, když jsme spolu projeli svět. A kdo by ho podporoval, když by byl unaven? kdo by mu podal silnou ruku, aby přeskočil propast? kdo by oň pečoval, kdyby se roznemohl? Ne, pane Dicku, Joe bude vždy na svém místě po boku doktora… co dím?… kolem doktora Fergussona.“</p>

    <p class="e-bookprozatext">„Jsi řádný hoch.“</p>

    <p class="e-bookprozatext">„Ostatně vy půjdete s námi,“ řekl Joe.</p>

    <p class="e-bookprozatext">„Zajisté!“ odvětil Kennedy; „to jest, doprovodím vás, abych Samuelovi bránil do poslední chvíle, dopustiti se podobného bláznovství! Ba půjdu s ním až do Zanzibara, aby ještě tam ruka přítelova překazila jeho nesmyslný záměr.“</p>

    <p class="e-bookprozatext">„Nepřekazíte pranic, pane Kennedy, s odpuštěním řečeno. Můj pán není žádné třeštidlo; rozvažuje dlouho, co chce podniknouti, a&nbsp;ustanoví-li se na něčem, ani ďábel ho od toho neodvrátí.“</p>

    <p class="e-bookprozatext">„To uvidíme!“</p>

    <p class="e-bookprozatext">„Netěšte se touto nadějí. Kromě toho je důležito, abyste šel s&nbsp;námi. Pro lovce, jako jste vy, jest Afrika krajem divův. A proto, buď jak buď, nebudete nikterak litovat, že jste se vydal na cestu.“</p>

    <p class="e-bookprozatext">„Ne, dojista nebudu litovat, zvláště ukáže-li se konečně jeho tvrdohlavost.“</p>

    <p class="e-bookprozatext">„Á, tu mi připadá,“ vzpomněl si Joe: „víte-li pak, že je dnes vážení?“</p>

    <p class="e-bookprozatext">„Jakže, vážení?“</p>

    <p class="e-bookprozatext">„Ovšem, můj pán, vy a já zvážíme se všichni tři.“</p>

    <p class="e-bookprozatext">„Jako závodní jezdci!“</p>

    <p class="e-bookprozatext">„Jako závodní jezdci. Ale upokojte se, nebude potřebí, abyste zhubeněl, jste-li příliš těžký. Budete připuštěn tak, jak jste.“</p>

    <p class="e-bookprozatext">„Nedám se věru zvážit,“ pravil Skot pevně.</p>

    <p class="e-bookprozatext">„Ale, pane, zdá se, že je toho potřebí pro jeho stroj.“</p>

    <p class="e-bookprozatext">„Však se jeho stroj obejde bez mé váhy.“</p>

    <p class="e-bookprozatext">„Možná! Ale což kdybychom pro schodek v přesných výpočtech nebyli s to, abychom vystoupili?“</p>

    <p class="e-bookprozatext">„Aj, na mou věru, ničeho jiného si nepřeji!“</p>

    <p class="e-bookprozatext">„Poslyšte, pane Kennedy: můj pán přijde hned pro nás.“</p>

    <p class="e-bookprozatext">„Nepůjdu.“</p>

    <p class="e-bookprozatext">„Snad mu nezpůsobíte tu bolest?“</p>

    <p class="e-bookprozatext">„Způsobím.“</p>

    <p class="e-bookprozatext">„Dobrá!“ zasmál se Joe, „mluvíte tak, poněvadž ho tu není; ale když vám řekne tváří v tvář: ‚Dicku (s odpuštěním řečeno), Dicku, třeba mi znát navlas tvou váhu,‘ pak půjdete, za to vám ručím.“</p>

    <p class="e-bookprozatext">„Nepůjdu.“</p>

    <p class="e-bookprozatext">V tom vrátil se doktor do své pracovny, kde se vedla tato rozmluva; podíval se na Kennedye, jemuž nebylo hrubě volno.</p>

    <p class="e-bookprozatext">„Dicku,“ pravil doktor, „pojď s Joem; třeba mi vědět, kolik obadva vážíte.“</p>

    <p class="e-bookprozatext">„Ale…“</p>

    <p class="e-bookprozatext">„Můžeš nechat klobouk na hlavě. Pojď.“</p>

    <p class="e-bookprozatext">A Kennedy šel.</p>

    <p class="e-bookprozatext">Odebrali se všichni tři do dílny pánů Mittchelů, kde byly připraveny váhy římskými nazvané. Bylo skutečně potřebí, aby doktor znal tíži svých soudruhův a zřídil podle ní rovnováhu svého balonu. Vyzval Dicka, aby vystoupil na plošinu vah; Skot nevzpíraje se prohodil polohlasně:</p>

    <p class="e-bookprozatext">„Vždyť je dobře! vždyť je dobře! to nezavazuje k ničemu.“</p>

    <p class="e-bookprozatext">„Sto padesát tři libry,“ pravil doktor zaznamenávaje si tento počet do zápisníku.</p>

    <p class="e-bookprozatext">„Což jsem příliš těžký?“</p>

    <p class="e-bookprozatext">„O ne, pane Kennedy,“ odvětil Joe; „ostatně jsem já lehký, tím se věc vyrovná.“</p>

    <p class="e-bookprozatext">To praviv vstoupil Joe s nadšením na místo lovcovo; jsa všecek rozohněn byl by váhy málem zvrhl; postavil se jako Wellington, jenž se opičí po Achillovi u vchodu do Hyde-Parku, a vypadal znamenitě i bez štítu.</p>

    <p class="e-bookprozatext">„Sto dvacet liber,“ zapsal si doktor.</p>

    <p class="e-bookprozatext">„He! he!“ zvolal Joe se spokojeným úsměvem.</p>

    <p class="e-bookprozatext">Proč se usmíval? Nebyl by to mohl nikdy říci.</p>

    <p class="e-bookprozatext">„Teď je na mně,“ vece Fergusson.</p>

    <p class="e-bookprozatext">I zapsal sto třicet pět liber na svůj vlastní vrub.</p>

    <p class="e-bookprozatext">„My tři,“ pravil, „nevážíme více, nežli čtyři sta liber.“</p>

    <p class="e-bookprozatext">„Ale, pane,“ ozval se Joe, „kdyby toho bylo potřebí pro vaši výpravu, nejedl bych, abych se spadl o nějakých dvacet liber.“</p>

    <p class="e-bookprozatext">„Toť zbytečno, hochu,“ odpověděl doktor; „jez po chuti, a tu máš půlkorunu<a class="pcalibre pcalibre1" href="../Text/pet_nedel_v_balone_split_047.html#_ftn19" id="_ftnref19" title=""><span class="e-bookzalozkyhorniindex9bChar calibre12 e-bookzalozkyhorniindex9bChar">[19]</span></a> a opatři si za ni přítěž, jaké se ti zachce.“</p>
  </div>
</body>
</html>
