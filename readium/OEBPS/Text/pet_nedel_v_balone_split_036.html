<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator" />

  <title>Pět neděl v baloně</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
:link { color: blue }
  :visited { color: purple }
</style>
</head>

<body class="calibre">
  <div class="WordSection4">
    <p class="e-booknadpis" id="calibre_pb_39"><a class="calibre1" id="_Toc366745684">XXXIV.</a></p>

    <p class="e-bookdejapoznamky">Vichr.&nbsp;–&nbsp;Nucený odjezd.&nbsp;–&nbsp;Ztráta kotvy.&nbsp;–&nbsp;Smutné úvahy.&nbsp;–&nbsp;Rozhodnutí.&nbsp;–&nbsp;Smršť.&nbsp;–&nbsp;Zasypaná karavana.&nbsp;–&nbsp;Protivný a příznivý vítr.&nbsp;–&nbsp;Návrat na jih.&nbsp;–&nbsp;Kennedy na svém stanovisku.</p>

    <p class="e-bookprozatext">Ve tři hodiny ráno rozzuřil se vítr a dul tak prudce, že Viktorie nemohla bez nebezpečí zůstati při zemi; třtinoví naráželo a třelo se o&nbsp;obal, že byla obava, aby ho neroztrhalo.</p>

    <p class="e-bookprozatext">„Musíme odjeti, Dicku,“ pravil doktor; „v tomto postavení nelze setrvati.“</p>

    <p class="e-bookprozatext">„Což Joe, Samuele?“</p>

    <p class="e-bookprozatext">„Neopustím ho! nikterak! a byť mne vichr zavál na sto nebo dvě stě mil na sever, vrátím se přece! Zde však jest ohrožena bezpečnost nás všech.“</p>

    <p class="e-bookprozatext">„Odjeti bez něho!“ zvolal Skot s názvukem mocného bolu.</p>

    <p class="e-bookprozatext">„Což myslíš,“ mluvil dále Fergusson, „že mi srdce rovněž nekrvácí jako tobě? Což se nepodrobuji nezbytné potřebě?“</p>

    <p class="e-bookprozatext">„Jsem ti k službám,“ odtušil lovec. „Odjeďme.“</p>

    <p class="e-bookprozatext">Ale s odjezdem byly velké potíže. Kotva hluboko zarytá odolávala všem úsilám, a balon táhna opačným směrem sesiloval ještě její pevnost. Kennedy nebyl s to, aby ji vyrval; mimo to nabývala jeho práce za nynějších okolností rázu velice povážlivého, neboť hrozila možnost, že Viktorie odletí dříve, než se zase dostane do loďky.</p>

    <p class="e-bookprozatext">Doktor pak, nechtě se vydati v takové nebezpečí, kázal Skotovi vrátiti se na své místo v loďce a odhodlal se přetíti kotviční vazák. Viktorie vyhoupla se skokem do výše tří set stop a dala se přímo cestou na sever.</p>

    <p class="e-bookprozatext">Fergusson nemohl než poddati se tomuto vichru; založil si paže a&nbsp;zabral se v trudné úvahy.</p>

    <p class="e-bookprozatext">Setrvav nějakou chvíli v úplném mlčení, obrátil se ke Kennedyovi neméně zamlklému.</p>

    <p class="e-bookprozatext">„Možná, že jsme pokoušeli Boha,“ pravil. „Nepříslušelo lidem podnikati takovou cestu.“</p>

    <p class="e-bookprozatext">Bolestný vzdech vydral se mu z prsou.</p>

    <p class="e-bookprozatext">„Je tomu sotva několik dní,“ odpověděl lovec, „co jsme si blahopřáli, že jsme vyvázli z tolikerých nebezpečenství! Tiskli jsme si ruce všichni tři!“</p>

    <p class="e-bookprozatext">„Ubohý Joe! hodná a výtečná povaha! chrabrá a upřímná duše! Byv na okamžik zaslepen bohatstvím, obětoval ochotně své poklady! Nyní je daleko od nás! a vítr nás unáší s neobyčejnou rychlostí!“</p>

    <p class="e-bookprozatext">„Poslyš, Samuele, zda nemůže učinit, ač došel-li ochrany mezi pojezerními kmeny, jako cestovatelé, kteří k nim zavítali před námi, jako Denham, jako Barth? Ti spatřili opět vlast.“</p>

    <p class="e-bookprozatext">„Ach, bláhový Dicku, vždyť Joe nezná ani slova tuzemského! Je sám a beze všech pomůcek! Cestovatelé, o nichž jsi se zmínil, byli ozbrojeni a přichystáni na ty výpravy a brali se pochodem s četnou družinou, posílajíce náčelníkům hojné dary. A přece se nedovedli uvarovat útrap a svízelů nejhoršího druhu! Kam se tedy poděje náš nešťastný druh? Hrozno na to pomyslit, a to je z největších zármutků, jež mi bylo souzeno pocítiti!“</p>

    <p class="e-bookprozatext">„Ale vrátíme se, Samuele.“</p>

    <p class="e-bookprozatext">„Vrátíme se, Dicku, bychom i musili opustit Viktorii, kdyby nastala potřeba doraziti pěšky k jezeru čadskému a zapřísti styk se sultánem bornuským! Arabům nezůstala zajisté špatná vzpomínka na první Evropany.“</p>

    <p class="e-bookprozatext">„Půjdu s tebou, Samuele,“ odpověděl lovec vážně; „spoléhej na mne! Raději se vzdáme úmyslu, že dokončíme tuto cestu! Joe nasadil za nás život, my se obětujeme za něj!“</p>

    <p class="e-bookprozatext">Toto předsevzetí vzrušilo jakous odvahu v srdcích těchto dvou mužů. Cítili se silni touž myšlenkou. Fergusson vynasnažil se, jak mohl, aby se dostal do protivného proudu, jenž by ho zanesl k&nbsp;Čadu; leč v tu chvíli bylo to nemožno, ba ni na sestup nebylo pomyslu na holé půdě a za vichřice tak prudké.</p>

    <p class="e-bookprozatext">Viktorie projela takto zemí Tibbuů; přeletěla Belad el Džerid, trnitou poušť, která je hranicí sudanskou, a octla se nad písčitou pouští, prostoupenou dlouhými drahami karavan; poslední pásmo rostlinstva splynulo brzy s oblohou na poledním obzoru nedaleko hlavní oasy této končiny africké, jejíž padesát studní je stísněno krásnými stromy, leč nebylo lze se zastaviti. Arabský tábor, stany z&nbsp;pruhované látky, několik velbloudů, natahujících své zmijí hlavy na písku, oživovali tuto samotu; než Viktorie mihla se přes ně jako bludná hvězda a urazila takto za tři hodiny vzdálenost jednoho sta kilometrův, aniž byl Fergusson s to, aby ovládl její plůji.</p>

    <p class="e-bookprozatext">„Nemůžeme se zastavit!“ pravil „nemůžeme sestoupit! ani stromu! ani vysedliny na zemi! Což přeplujeme Saharu? Nebesa jsou rozhodně proti nám!“</p>

    <p class="e-bookprozatext">Co takto mluvil se zoufalým vztekem, uzřel na severu písek pouště, an se zdvíhá v prachovém oblaku a víří účinkem drotivných proudů.</p>

    <p class="e-bookprozatext">Prostřed víru mizela pod návalem písku celá karavana, byvši roztržena, rozmetena, poražena; velbloudi tu a tam se válející vyráželi temné, žalostné stony; křik a ryk vyzníval z té dusivé mlhy. Chvílemi vykmitl z pusté směsi pestrý šat nápadnými barvami a&nbsp;nad vším tím výjevem zmaru řádila hučící bouře.</p>

    <p class="e-bookprozatext">Netrvalo dlouho, a nakupily se velké spousty písku, a kde před tím prostírala se jediná rovina, tam vyvstal kopec dosud se hýbající, obrovská mohyla zasuté karavany.</p>

    <p class="e-bookprozatext">Doktor a Kennedy pozorovali s bledostí ve tvářích toto strašlivé divadlo; neměli již nižádné moci nad balonem, jenž se točil v&nbsp;protivných proudech, nepodléhaje už ani dost málo různému napětí plynu. Byv uchvácen těmito větrnými víry, kroužil se závratnou rychlostí, kdežto loďka mocně se kolotala; nástroje zavěšené pod stanem vrážely do sebe, div se nerozbily, roury hadice ohýbaly se, div nepraskly, schrány na vodu hřmotně se posunovaly; cestovatelé neslyšeli druh druha, jakkoliv byli jenom na dvě stopy od sebe, a&nbsp;držíce se křečovitým hmatem provazův, usilovali odolati zuřivému vichru.</p>

    <p class="e-bookprozatext">Kennedy díval se mlčky s rozcuchanými vlasy; doktor domohl se v nebezpečí srdnatosti, a v jeho tváři nejevilo se ničím mocné vniterní vzrušení, ani když Viktorie naposledy se otočivši, stanula pojednou v nenadálé tísni; severní vítr nabyl vrchu a hnal ji opačným směrem a s rovnou rychlostí tam, odkud byla ráno přišla.</p>

    <p class="e-bookprozatext">„Kam tíhneme?“ zvolal Kennedy.</p>

    <p class="e-bookprozatext">„Děj se vůle Prozřetelnosti, milý Dicku; hřešil jsem, pochybovav o ní; ví lépe než my, co se má státi, i vracíme se teď na místa, která jsme nedoufali, že opět uzříme.“</p>

    <p class="e-bookprozatext">Půda tak plochá, tak rovná za dřívějšího letu byla pak zvlněna jako moře po bouři; řada kopců sotva ustálených prostupovala poušť; vítr dul prudce, a Viktorie letěla prostorem.</p>

    <p class="e-bookprozatext">Směr, jímž se cestovatelé brali, odchyloval se poněkud od směru, kterým byli puzeni ráno; pročež na místě, aby se octli zase na březích čadských, viděli v devět hodin ještě poušť, ana se vztahuje před nimi.</p>

    <p class="e-bookprozatext">Kennedy zmínil se o tom.</p>

    <p class="e-bookprozatext">„Na tom nesejde,“ odvětil doktor; „běží předkem o to, abychom se dostali na jih; uhodíme na bomuská města Vuddii a Kuku, i&nbsp;zastavím se tam, neváhaje.“</p>

    <p class="e-bookprozatext">„Jsi-li ty spokojen, jsem já též“ řekl lovec; „ale dejž Bůh, ať nejsme nuceni jíti pouští, jako ti nešťastní Arabové! Co jsme viděli, je strašné.“</p>

    <p class="e-bookprozatext">„A přihází se to často, Dicku. Pochody pouští jsou jinak nebezpečny než plavby okeanem; poušť má veškera nebezpečenstva moře, i zátopu, a kromě toho nesnesitelné svízele a újmy.“</p>

    <p class="e-bookprozatext">„Zdá se mi,“ podotekl Kennedy, „že se vítr tiší; písečný prach není již tak hustý, pískové vlny uléhají, obzor se vyjasňuje.“</p>

    <p class="e-bookprozatext">„Tím lépe; dívejme se pozorně dalekohledem, a nechať ani místečka neujde našim zrakům.“</p>

    <p class="e-bookprozatext">„To si beru já na starost, Samuele, a buď ubezpečen, že ti dám návěští, jakmile se první strom ukáže.“</p>

    <p class="e-bookprozatext">A Kennedy usedl v přídě loďky s dalekohledem v ruce.</p>
  </div>
</body>
</html>
